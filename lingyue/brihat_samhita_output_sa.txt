Chapter 1: upanayanādhyāyaḥ [upanayana-adhyāya]

jayati jagataḥ prasūtirviśvātmā sahajabhūṣaṇaṃ nabhasaḥ | drutakanakasadṛśadaśaśatamayūkhamālārcitaḥ savitā || 1 ||
prathamamunikathitamavitathamavalokya granthavistarasya artham | nātilaghuvipularacanābhirudyataḥ spaṣṭamabhidhātum || 2 ||
muniviracitamidamiti yaccirantanaṃ sādhu na manujagrathitam | tulye'rthe'kṣarabhedādamantrake kā viśeṣoktiḥ || 3 ||
kṣititanayadivasavāro na śubhakṛditi yadi pitāmahaprokte | kujadinamaniṣṭamiti vā ko'tra viśeṣo nṛdivyakṛteḥ || 4 ||
[ kṛte ] ābrahmādiviniḥsṛtamālokya granthavistaraṃ kramaśaḥ | kriyamāṇakameva etatsamāsato'to mamotsāhaḥ || 5 ||
āsīttamaḥ kiledaṃ tatrāpāṃ taijase'bhavaddhaime | svarbhūśakale brahmā viśvakṛdaṇḍe'rkaśaśinayanaḥ || 6 ||
kapilaḥ pradhānamāha dravyādīn kaṇakabhugasya viśvasya | kālaṃ kāraṇameke svabhāvamapare jaguḥ karma || 7 ||
tadalamativistareṇa prasaṅgavādārthanirṇayo'timahān | jyotiḥśāstrāṅgānāṃ vaktavyo nirṇayo'tra mayā || 8 ||
jyotiḥśāstramanekabhedaviṣayaṃ skandhatrayādhiṣṭhitaṃ tatkārtsnyopanayasya nāma munibhiḥ saṃkīrtyate saṃhitā | skandhe'smin gaṇitena yā grahagatistantrābhidhānastvasau horānyo'ṅgaviniścayaśca kathitaḥ skandhastṛtīyo'paraḥ || 9 ||
vakrānuvakrāstamayodayādyāstārāgrahāṇāṃ karaṇe mayoktāḥ | horāgataṃ vistaraśaśca janmayātrāvivāhaiḥ saha pūrvamuktam || 10 ||
praśnapratipraśnakathāprasaṅgān svalpopayogān grahasambhavāmśca | santyajya phalgūni ca sārabhūtaṃ bhūtārthamarthaiḥ sakalaiḥ pravakṣye || 11 ||

Chapter 2: sāṃvatsarasūtrādhyāyaḥ [sāṃvatsarasūtra-adhyāya]

athātaḥ sāṃvatsarasūtraṃ vyākhyāsyāmaḥ || 0(a) ||
tatra sāṃvatsaro'bhijātaḥ priyadarśano vinītaveṣaḥ satyavāganasūyakaḥ samaḥ susaṃhitopacitagātrasandhiravikalaścārukaracaraṇanakhanayanacibukadaśanaśravaṇalalāṭabhrūttamāṅgo vapuṣmān gambhīrodāttaghoṣaḥ | prāyaḥ śarīrākārānuvarttino hi guṇā doṣāśca bhavanti || 0(b) || [ anuvartino ] tatra guṇāḥ—śucirdakṣaḥ pragalbho vāggmī pratibhānavāndeśakālavitsāttviko na parṣadbhīruḥ sahādhyāyibhiranabhibhavanīyaḥ kuśalo'vyasanī śāntikapauṣṭikābhicārasnānavidyābhijño vibudhārcanavratopavāsanirataḥ svatantrāścaryotpāditaprabhāvaḥ pṛṣṭābhidhāyyanyatra daivāt yayādgrahagaṇitasaṃhitāhorāgranthārthavetteti || 0(c) ||
[ vāgmī ] tatra grahagaṇite pauliśaromakavāsiṣṭhasaurapaitāmaheṣu pañcasveteṣu siddhānteṣu yugavarṣāyanartumāsapakṣāhorātrayāmamuhūrtanāḍī prāṇatruṭitruṭyādyavayavādikasya kālasya kṣetrasya ca vettā || 0(d) ||
[ nāḍīvināḍī | ādyasya ] caturṇāṃ ca mānānāṃ saurasāvananākṣatracāndrāṇāmadhimāsakāvamasambhavasya ca kāraṇābhijñaḥ || 0(e) ||
ṣaṣṭyabdayugavarṣamāsadinahorādhipatīnāṃ pratipatticchedavit || 0(f) ||
[ pratipattivi ] saurādīnāṃ ca mānānāmasadṛśasadṛśa yogyāyogyatvapratipādanapaṭuḥ || 0(g) ||
[ sadṛśāsadṛśa ] siddhāntabhede'pyayananivṛttau pratyakṣaṃ samamaṇḍalalekhāsamprayogābhyuditāṃśakānāṃ chāyājalayantradṛggaṇitasāmyena pratipādanakuśalaḥ || 0(h) ||
[ ca ] sūryādīnāṃ ca grahāṇāṃ śīghramandayāmyottaranīcoccagatikāraṇābhijñaḥ || 0(i) ||
sūryacandramasośca grahaṇe grahaṇādimokṣakāladikpramāṇasthitivimardavarṇādeśānāmanāgatagrahasamāgamayuddhānāmādeṣṭā || 0(j) ||
[ deśānām ] pratyekagrahabhramaṇayojanakakṣyāpramāṇaprativiṣayayojanaparicchedakuśalaḥ || 0(k) ||
[ kuśalo ] bhūbhagaṇabhramaṇasaṃsthānādyakṣāvalambakāharvyāsacaradalakālarāśyudayacchāyānāḍīkaraṇaprabhṛtiṣu kṣetrakālakaraṇeṣvabhijñaḥ || 0(l) ||
nānācodyapraśnabhedopalabdhijanitavāksāro nikaṣasantāpābhiniveśaiḥ kanakasyevādhikataramamalīkṛtasya vaktā tantrajño bhavati || 0(m) ||
[ viśuddhasya | śāstrasya | uktañca ] na pratibaddhaṃ gamayati vakti na ca praśnamekamapi pṛṣṭaḥ | nigadati na ca śiṣyebhyaḥ sa kathaṃ śāstrārthavijjñeyaḥ || 1 ||
grantho'nyathānyathārthaṃ karaṇaṃ yaścānyathā karotyabudhaḥ | sa pitāmahamupagamya stauti naro vaiśikenāryām || 2 ||
[ arthaḥ ] tantre suparijñāte lagne chāyāmbuyantrasaṃvidite | horārthe ca surūḍhe nādeṣṭurbhāratī vandhyā || 3 ||
uktan cāryaviṣṇuguptena | apyarṇavasya puruṣaḥ prataran kadā cid | āsādayedanilavegavaśena pāram | na tvasya kālapuruṣākhyamahārṇavasya | gacchetkadā cidanṛṣirmanasāpi pāram || 4 ||
horāśāstre'pi rāśihorādreṣkāṇanavāṃśakadvādaśabhāgatriṃśadbhāgabalābalaparigraho grahāṇāṃ diksthānakālaceṣṭābhiranekaprakārabalanirdhāraṇaṃ prakṛtidhātudravyajāticeṣṭādiparigraho niṣekajanmakālavismāpanapratyayādeśasadyomaraṇāyurdāyadaśāntardaśāṣṭakavargarājayogacandrayogadvigrahādiyogānāṃ nābhasādīnāṃ ca yogānām phalānyāśrayabhāvāvalokananiryāṇagatyanūkāni tatkāla praśnaśubhāśubhanimittāni vivāhādīnāṃ ca karmanāṃ karaṇam || 4(b) ||
[ ca | tātkālika ] yātrāyāṃ tu tithidivasakaraṇanakṣatramuhūrtavilagnayogadehaspandanasvapnavijayasnānagrahayajñagaṇayāgāgniliṅgahastyaśveṅgitasenāpravādaceṣṭādigrahaṣāḍguṇyopāyamaṅgalāmaṅgalaśakunasainyaniveśabhūmayo'gnivarṇā mantricaradūtāṭavikānāṃ yathākālaṃ prayogāḥ paradurgopalambhopāyaścetyuktaṃ cācāryaiḥ || 4(c) ||
[ ca ] jagati prasāritamivālikhitamiva matau niṣiktamiva hṛdaye | śāstraṃ yasya sabhagaṇaṃ nādeśā niṣphalāstasya || 5 ||
[ niḥphalās ] saṃhitāpāragaśca daivacintako bhavati | yatra ete saṃhitāpadārthāḥ || 5(b) ||
dinakarādīnāṃ grahāṇāṃ cārāsteṣu ca teṣāṃ prakṛtivikṛtipramāṇavarṇakiraṇadyutisaṃsthānāstamanodayamārgamārgāntaravakrānuvakrarkṣagrahasamāgamacārādibhiḥ phalāni nakṣatrakūrmavibhāgena deśeṣvagastyacāraḥ | saptarṣicāraḥ |grahabhaktayo nakṣatravyūhagrahaśṛṅgāṭakagrahayuddhagrahasamāgamagrahavarṣaphalagarbhalakṣaṇarohiṇīsvātyāṣāḍhīyogāḥ sadyovarṣakusumalatāparidhipariveṣaparighapavanolkādigdāhakṣiticalanasandhyārāgagandharvanagararajonirghātārghakāṇḍasasyajanmendradhvajendracāpavāstuvidyāṅgavidyāvāyasavidyāntaracakramṛgacakraśvacakravātacakraprāsādalakṣaṇapratimālakṣaṇapratiṣṭhāpanavṛkṣāyurvedodagārgalanīrājanakhañjanakotpātaśāntimayūracitrakaghṛtakambalakhaḍgapaṭṭakṛkavākukūrmago'jāśvebhapurūṣastrīlakṣaṇānyantaḥpuracintāpiṭakalakṣaṇopānacchedavastracchedacāmaradaṇḍaśayanāsanalakṣaṇaratnaparīkṣā dīpalakṣaṇaṃ dantakāṣṭhādyāśritāni śubhāśubhāni nimittāni sāmānyāni ca jagataḥ pratipuruṣaṃ pārthive ca pratikṣaṇamananyakarmābhiyuktena daivajñena cintayitavyāni | na caikākinā śakyante'harniśamavadhārayituṃ nimittāni | tasmātsubhṛtenaiva daivajñena anye'pitadvidaścatvāraḥ kartavyāḥ |tatraikenaindrī cāgneyī ca digavalokayitavyā | yāmyā nairṛtī cānyenaivaṃ vāruṇī vāyavyā cottarā caiśāni ceti | yasmādulkāpātādīni śīghramapagacchatīti | tasyāścākāravarṇasnehapramānādigraharkṣopaghātādibhiḥ phalāni bhavanti || 5(d) || [ agasticāraḥ | khañjana | puruṣa | śayyā | bhartavyāḥ | nimittāni | upagacchati | teṣāṃ ] uktaṃ ca gargeṇa maharṣiṇā | kṛtsnāṅgopāṅgakuśalaṃ horāgaṇitanaiṣṭhikam || 6 ||
yo na pūjayate rājā sa nāśamupāgacchati || 6 ||
vanaṃ samāśritā ye'pi nirmamā niṣparigrahāḥ | api te paripṛcchanti jyotiṣāṃ gatikovidam || 7 ||
apradīpā yathā rātriranādityaṃ yathā nabhaḥ | tathāsāṃvatsaro rājā bhramyatyandha ivādhvani || 8 ||
muhūrtatithinakṣatramṛtavaścāyane tathā | sarvāṇyevākulāni syurna syātsāṃvatsaro yadi || 9 ||
[ muhūrtaṃ ] tasmād rājñādhigantavyo vidvān sāṃvatsaro'graṇīḥ | jayaṃ yaśaḥ śriyaṃ bhogācchreyaśca samabhīpsatā || 10 ||
nāsāṃvatsarike deśe vastavyaṃ bhūtimicchatā | cakṣurbhūto hi yatraiṣa pāpaṃ tatra na vidyate || 11 ||
na sāṃvatsarapāṭhī ca narakeṣūpapadyate | brahmalokapratiṣṭhāṃ ca labhate daivacintakaḥ || 12 ||
granthataścārthataścaitatkṛtsnaṃ jānati yo dvijaḥ | agrabhuksa bhavecchrāddhe pūjitaḥ paṅktipāvanaḥ || 13 ||
mlecchā hi yavanāsteṣu samyak śāstramidaṃ sthitam | ṛṣivatte'pi pūjyante kiṃ punardaivaviddvijaḥ || 14 ||
kuhakāveśapihitaiḥ karṇopaśrutihetubhiḥ | kṛtādeśo na sarvatra praṣṭavyo na sa daivavit || 15 ||
aviditvaiva yacchāstraṃ daivajñatvaṃ prapadyate | sa paṅktidūṣakaḥ pāpo jñeyo nakṣatrasūcakaḥ || 16 ||
[ yaḥ ] nakṣatrasūcakoddiṣṭamupahāsaṃ karoti yaḥ | sa vrajatyandhatāmisraṃ sārdhamṛkṣaviḍambinā || K(18) ||
nagaradvāraloṣṭasya yadvatsyādupayācitam | ādeśastadvadajñānāṃ yaḥ satyaḥ sa vibhāvyate || 17 ||
sampattyā yojitādeśastadvicchinnakathāpriyaḥ | mattaḥ śāstraikadeśena tyājyastādṛgmahīkṣitā || 18 ||
yastu samyagvijānāti horāgaṇitasaṃhitāḥ | abhyarcyaḥ sa narendreṇa svīkartavyo jayaiṣiṇā || 19 ||
na tatsahasraṃ kariṇāṃ vājināṃ ca caturguṇam | karoti deśakālajño yathaikodaivacintakaḥ || 20 ||
[ yadeko ] duḥsvapnadurvicintitaduṣprekṣitaduṣkṛtāni karmāṇi | kṣipraṃ prayānti nāśaṃ śaśinaḥ śrutvā bhasaṃvādam || 21 ||
na tathecchati bhūpateḥ pitā jananī vā svajano'tha vā suhṛt | svayaśo'bhivivṛddhaye yathā hitamāptaḥ sabalasya daivavit || 22 ||

Chapter 3: ādityacārādhyāyaḥ [ādityacāra-adhyāya]

āśleṣārdhāddakṣiṇamuttaramayanaṃ raverdhaniṣṭhādyam | nūnaṃ kadā cidāsīd yenoktam pūrvaśāstreṣu || 1 ||
sāmpratamayanaṃ savituḥ karkaṭakādyaṃ mṛgāditaścānyat | uktābhāvo vikṛtiḥ pratyakṣaparīkṣaṇairvyaktiḥ || 2 ||
dūrasthacihnavedhādudaye'stamaye'pi vā sahasrāṃśoḥ | chāyāpraveśanirgamacihnairvā maṇḍale mahati || 3 ||
aprāpya makaramarko vinivṛtto hanti sāparām yāmyām | karkaṭakamasamprāpto vinivṛttaścottarāṃ saindrīm || 4 ||
uttaramayanamatītya vyāvṛttaḥ kṣemasasyavṛddhikaraḥ | prakṛtisthaścāpyevaṃ vikṛtagatirbhayakṛduṣṇāṃśuḥ || 5 ||
satamaskaṃ parva vinā tvaṣṭā nāmārkamaṇḍalaṃ kurute | sa nihanti sapta bhūpān janāṃśca śastrāgnidurbhikṣaiḥ || 6 ||
tāmasakīlakasaṃjñā rāhusutāḥ ketavastrayastriṃśat | varṇasthānākāraistāndṛṣṭvārke phalaṃ brūyāt || 7 ||
te cārkamaṇḍalagatāḥ pāpaphalāścandramaṇḍale saumyāḥ | dhvāṅkṣakabandhapraharaṇarūpāḥ pāpāḥ śaśāṅke'pi || 8 ||
teṣāmudaye rūpāṇyambhaḥ kaluṣaṃ rajovṛtaṃ vyoma | nagataruśikharāmardī saśarkaro mārutaścaṇḍaḥ || 9 ||
[ vimardī ] ṛtuviparītāstaravo dīptā mṛgapakṣiṇo diśāṃ dāhāḥ | nirghātamahīkampādayo bhavantyatra cotpātāḥ || 10 ||
na pṛthakphalāni teṣāṃ śikhikīlakarāhudarśanāni yadi | tadudayakāraṇameṣāṃ ketvādīnām phalaṃ brūyāt || 11 ||
yasminyasmindeśe darśanamāyānti sūryabimbasthā | tasmiṃstasminvyasanaṃ mahīpatīnām parijñeyam || 12 ||
kṣutpramlānaśarīrā munayo'pyutsṛṣṭadharmasaccaritāḥ | nirmāṃsabālahastāḥ kṛcchreṇāyānti paradeśam || 13 ||
[ paradeśān ] taskaraviluptavittāḥ pradīrghaniḥśvāsamukulitākṣipuṭāḥ | santaḥ sannaśarīrāḥ śokodbhavavāṣpa ruddhadṛśaḥ || 14 ||
[ bāṣpa ] kṣāmā jugupsamānāḥ svanṛpatiparacakrapīḍitā manujāḥ | svanṛpaticaritaṃ karma na purā kṛtaṃ prabruvantyanye || 15 ||
[ ca | parākṛtaṃ | purākṛtaṃ ] garbheṣvapi niṣpannā vārimuco na prabhūtavārimucaḥ | sarito yānti tanutvaṃ kva citkvacijjāyate sasyam || 16 ||
daṇḍe narendramṛtyurvyādhibhayaṃ syātkabandhasaṃsthāne | dhvāṅkṣe ca taskarabhayaṃ durbhikṣaṃ kīlake'rkasthe || 17 ||
[ kavandhasaṃsthāne ] rājopakaraṇarūpaiśchatradhvajacāmarādibhirviddhaḥ | rājānyatvakṛdarkaḥ sphuliṅgadhūmādibhirjanahā || 18 ||
eko durbhikṣakaro dvyādyāḥ syurnarapatervināśāya | sitaraktapītakṛṣṇaistairviddho'rko'nuvarṇaghnaḥ || 19 ||
dvaśyante ca yataste ravibimbasyotthitā mahotpātāḥ | āgacchati lokānāṃ tenaiva bhayaṃ pradeśena || 20 ||
[ dṛśyante ] ūrdhvakaro divasakarastāmraḥ senāpatiṃ vināśayati | pīto narendraputraṃ śvetastu purohitaṃ hanti || 21 ||
citro'tha vāpi dhūmro raviraśmirvyākulāṃ karotyūrdham | taskaraśastranipātairyadi salilaṃ nāśu pātayati || 22 ||
[ vyākulāṃ | mahīm ] tāmraḥ kapilo vārkaḥ śiśire harikuṅkumacchaviśca madhau | āpāṇḍukanakavarṇo grīṣme varṣāsu śuklaśca || 23 ||
śaradi kamalodarābho hemante rudhirasannibhaḥ śastaḥ | prāvṛṭkāle snigdhaḥ sarvartunibho'pi śubhadāyī || 24 ||
rūkṣaḥ śveto viprān raktābhaḥ kṣatriyānvināśayati | pīto vaiśyān kṛṣṇastato aparācchubhakaraḥ snigdhaḥ || 25 ||
grīṣme rakto bhayakṛdvarṣāsvasitaḥ karotyanāvṛṣṭim | hemante pīto'rkaḥ karoti na cireṇa rogabhayam || 26 ||
[ acireṇa ] suracāpapāṭitatanurnṛpativirodhapradaḥ sahasrāṃśuḥ | prāvṛṭkāle sadyaḥ karoti vimaladyutirvṛṣṭim || 27 ||
varṣākāle vṛṣṭiṃ karoti sadyaḥ śirīṣapuṣpābhaḥ | śikhipatranibhaḥ salilaṃ na karoti dvādaśābdāni || 28 ||
śyāme'rke kīṭabhayaṃ bhasmanibhe bhayamuśanti paracakrāt | yasyarkṣe sacchidrastasya vināśaḥ kṣitīśasya || 29 ||
śaśarudhiranibhe bhānau nabhastalasthe bhavanti saṅgrāmāḥ | śaśisadṛśe nṛpatibadhaḥ kṣipraṃ cānyo nṛpo bhavati || 30 ||
[ nṛpativaddhaḥ ] kṣutmārakṛt ghaṭanibhaḥ khaṇḍo janahā vidīdhitirbhayadaḥ | toraṇarūpaḥ purahā chatranibho deśanāśāya || 31 ||
[ nṛpahā ] dhvajacāpanibhe yuddhāni bhāskare vepane ca rūkṣe ca | kṛṣṇā rekhā savitari yadi hanti tato nṛpaṃ sacivaḥ || 32 ||
[ nṛpaṃ tataḥ ] dinakaramudayāstasaṃsthitamulkāśanividyuto yadā hanyuḥ | narapatimaraṇaṃ vindyāttadānyarājapratiṣṭhā ca || 33 ||
[ divasakaram | udayasaṃsthitam | pratiṣṭhāṃ ] pratidivasamahimakiraṇaḥ pariveṣī sandhyayordvayoratha vā | rakto'stameti raktoditaśca bhūpaṃ karotyanyam || 34 ||
praharaṇasadṛśairjaladaiḥ sthagitaḥ sandhyādvaye'pi raṇakārī | mṛgamahiṣavihagakharakarabhasadṛśarūpaiśca bhayadāyī || 35 ||
dinakarakarābhitāpādṛkṣamavāpnoti sumahatīm pīḍām | bhavati tu paścācchuddhaṃ kanakamiva hutāśaparitāpāt || 36 ||
divasakṛtaḥ pratisūryo jalakṛdudagdakṣiṇe sthito'nilakṛt | ubhayasthaḥ salilabhayaṃ nṛpamupari nihantyadho janahā || 37 ||
rudhiranibho viyatyavanipāntakaro na cirātparuṣarajo'ruṇīkṛtatanuryadi vā dinakṛt | asitavicitranīlaparuṣo janaghātakaraḥ khagamṛgabhairavasvararutaiśca niśādyumukhe || 38 ||
amalavapuravakramaṇḍalaḥ sphuṭavipulāmaladīrghadīdhitiḥ | avikṛtatanuvarṇacihnabhṛjjagati karoti śivaṃ divākaraḥ || 39 ||

Chapter 4: candracārādhyāyaḥ [candracāra-adhyāya]

nityamadhaḥsthasyendorbhābhirbhānoḥ sitaṃ bhavatyardham | svacchāyayānyadasitaṃ kumbhasyevātapasthasya || 1 ||
salilamaye śaśini raverdīdhitayo mūrchitāstamo naiśam | kṣapayanti darpaṇodara nihitā iva mandirasyāntaḥ || 2 ||
[ nihatā ] tyajato'rkatalaṃ śaśinaḥ paścādavalambate yathā śauklyam | dinakaravaśāttathendoḥ prakāśate'dhaḥ prabhṛtyudayaḥ || 3 ||
pratidivasamevamarkātsthānaviśeṣeṇa śauklyaparivṛddhiḥ | bhavati śaśino'parāhṇe paścādbhāge ghaṭasyeva || 4 ||
aindrasya śītakiraṇo mūlāṣāḍhādvayasya cāyātaḥ | yāmyena vījajalacarakānanahā vahnibhayadaśca || 5 ||
[ vā yātaḥ | bīja ] dakṣiṇapārśvena gataḥ śaśī viśākhānurādhayoḥ pāpaḥ | madhyena tu praśastaḥ pitṛdevaviśākhayoścāpi || 6 ||
[ pitryasya ] ṣaḍanāgatāni pauṣṇāddvādaśa raudrācca madhyayogīni | jyeṣṭhādyāni navarkṣāṇyuḍupatinātītya yujyante || 7 ||
unnatamīṣacchṛṅgaṃ nausaṃsthāne viśālatā coktā | nāvikapīḍā tasminbhavati śivaṃ sarvalokasya || 8 ||
arddhonnate ca lāṅgalamiti pīḍā tadupajīvināṃ tasmin | prītiśca nirnimittaṃ manujapatīnāṃ subhikṣaṃ ca || 9 ||
dakṣiṇaviṣāṇamardhonnataṃ yadā duṣṭalāṅgalākhyaṃ tat | pāṇḍyanareśvaranidhanakṛdudyogakaraṃ balānāṃ ca || 10 ||
samaśaśini subhikṣakṣemavṛṣṭayaḥ prathamadivasasadṛśāḥ syuḥ | daṇḍavadudite pīḍā gavāṃ nṛpaścogradaṇḍo'tra || 11 ||
kārmukarūpe yuddhāni yatra tu jyā tato jayasteṣām | sthānaṃ yugamiti yāmyottarāyataṃ bhūmikampāya || 12 ||
yugameva yāmyakoṭyāṃ kiṃ cittuṅgaṃ sa pārśvaśāyīti | vinihanti sārthavāhānvṛṣṭeśca vinigrahaṃ kuryāt || 13 ||
abhyucchrāyādekaṃ yadi śaśino'vāṅmukhaṃ bhavecchṛṅgam | āvarjitamityasubhikṣakāri tadgodhanasyāpi || 14 ||
avyucchinnā rekhā samantato maṇḍalā ca kuṇḍākhyam | asminmāṇḍalikānāṃ sthānatyāgo narapatīnām || 15 ||
proktasthānābhāvādudaguccaḥ kṣemavṛddhivṛṣṭikaraḥ | dakṣiṇatuṅgaścandro durbhikṣabhayāya nirdiṣṭaḥ || 16 ||
śṛṅgeṇaikenendurvilīnamatha vāpyavāṅmukhaṃ śṛṅgam | sampūrṇaṃ cābhinavaṃ dṛṣṭvaiko jīvitādbhraśyet || 17 ||
[ induṃ | aśṛṅgam ] saṃsthānavidhiḥ kathito rūpāṇyasmādbhavanti candramasaḥ | svalpo durbhikṣakaro mahān subhikṣāvahaḥ proktaḥ || 18 ||
madhyatanurvajrākhyaḥ kṣudbhayadaḥ sambhramāya rājñāṃ ca | candro mṛdaṅgarūpaḥ kṣemasubhikṣāvaho bhavati || 19 ||
jñeyo viśālamūrtirnarapatilakṣmīvivṛddhaye candraḥ | sthūlaḥ subhikṣakārī priyadhānyakarastu tanumūrtiḥ || 20 ||
pratyantān kunṛpāṃśca hantyuḍupatiḥ śṛṅge kujenāhate śastrakṣudbhayakṛd yamena śaśijenāvṛṣṭidurbhikṣakṛt | śreṣṭhān hanti nṛpānmahendraguruṇā śukreṇa cālpānnṛpācchukle yāpyamidaṃ phalaṃ grahakṛtaṃ kṛṣṇe yathoktāgamam || 21 ||
bhinnaḥ sitena magadhānyavanānpulindānnepālabhṛṅgimarukacchasurāṣṭramadrān | pāñcālakaikayakulūtakapuruṣādān hanyāduśīnarajanānapi sapta māsān || 22 ||
[ marukucca ] gāndhārasauvīrakasindhukīrāndhānyāni śailāndraviḍādhipāṃśca | dvijāṃśca māsāndaśa śītaraśmiḥ santāpayedvākpatinā vibhinnaḥ || 23 ||
udyuktān saha vāhanairnarapatīṃstraigartakānmālavān kaulindān gaṇapuṅgavānatha śibīnāyodhyakānpārthivān | hanyātkauravamatsyaśuktyadhipatīn rājanyamukhyānapi prāleyāṃśurasṛggrahe tanugate ṣaṇmāsamaryādayā || 24 ||
yaudheyān sacivān sakauravānprāgīśānatha cārjunāyanān | hanyādarkajabhinnamaṇḍalaḥ śītāṃśurdaśamāsapīḍayā || 25 ||
magadhānmathurāṃ ca pīḍayedveṇāyāśca taṭaṃ śaśāṅkajaḥ | aparatra kṛtaṃ yugaṃ vaded yadi bhittvā śaśinaṃ vinirgataḥ || 26 ||
kṣemārogyasubhikṣavināśī śītāṃśuḥ śikhinā yadi bhinnaḥ | kuryādāyudhajīvivināśaṃ caurāṇāmadhikena ca pīḍām || 27 ||
ulkayā yadā śaśī grasta eva hanyate | hanyate tadā nṛpo yasya janmani sthitaḥ || 28 ||
bhasmanibhaḥ paruṣo'ruṇamūrtiḥ śītakaraḥ kiraṇaiḥ parihīṇaḥ | śyāvatanuḥ sphuṭitaḥ sphuraṇo vā kṣuḍḍamarāmayacaurabhayāya || 29 ||
[ kṣutsamarā ] prāleyakundakumudasphaṭikāvadāto yatnādivādrisutayā parimṛjya candraḥ | uccaiḥ kṛto niśi bhaviṣyati me śivāya yo dṛśyate sa bhavitā jagataḥ śivāya || 30 ||
śukle pakṣe sampravṛddhe pravṛddhiṃ brahmakṣatraṃ yāti vṛddhiṃ prajāśca | hīne hānistulyatā tulyatāyāṃ kṛṣṇe sarve tatphalaṃ vyatyayena || 31 ||
yadi kumudamṛṇālahāragaurastithiniyamātkṣayameti varddhate vā | avikṛtagatimaṇḍalāṃśuyogī bhavati nṛṇāṃ vijayāya śītaraśmiḥ || 32 ||

Chapter 5: rāhucārādhyāyaḥ [rāhucāra-adhyāya]

amṛtāsvādaviśeṣāccchinnamapi śiraḥ kilāsurasyedam | prāṇairaparityaktaṃ grahatāṃ yātaṃ vadantyeke || 1 ||
indvarkamaṇḍalākṛtirasitatvātkila na dṛśyate gagane | anyatra parvakālādvarapradānātkamalayoneḥ || 2 ||
mukhapucchavibhaktāṅgaṃ bhujaṅgamākāramupadiśantyanye | kathayantyamūrtamapare tamomayaṃ saiṃhikeyākhyākhyam || 3 ||
yadi mūrto bhavicārī śiro'tha vā bhavati maṇḍalī rāhuḥ | bhagaṇārdhenāntaritau gṛhṇāti kathaṃ niyatacāraḥ || 4 ||
[ antarito ] aniyatacāraḥ khalu cedupalabdhiḥ saṃkhyayā kathaṃ tasya | pucchānanābhidhāno'ntareṇa kasmānna gṛhṇāti || 5 ||
atha tu bhujagendrarūpaḥ pucchena mukhena vā sa gṛhṇāti | mukhapucchāntarasaṃsthaṃ sthagayati kasmānna bhagaṇārdham || 6 ||
rāhudvayaṃ yadi syādgraste'stamite'tha vodite candre | tatsamagatinānyena grastaḥ sūryo'pi dṛśyate || 7 ||
bhūcchāyāṃ svagrahaṇe bhāskaramarkagrahe praviśatīnduḥ | pragrahaṇamataḥ paścānnendorbhānośca pūrvārdhāt || 8 ||
vṛkṣasya svacchāyā yathaikapārśve bhavati dīrghacayā | niśi niśi tadvadbhūmerāvaraṇavaśāddineśasya || 9 ||
[ ekapārśvena | dīrghā ca ] sūryātsaptamarāśau yadi codagdakṣiṇena nātigataḥ | candraḥ pūrvābhimukhaśchāyāmaurvīm tadā viśati || 10 ||
candro'dhaḥsthaḥ sthagayati ravimambudavatsamāgataḥ paścāt | pratideśamataścitraṃ dṛṣṭivaśādbhāskaragrahaṇam || 11 ||
āvaraṇaṃ mahadindoḥ kuṇṭhaviṣāṇastato'rdhasaṃcchannaḥ | svalpam raveryato'tastīkṣṇaviṣāṇo ravirbhavati || 12 ||
evamuparāgakāraṇamuktamidaṃ divyadṛgbhirācāryaiḥ | rāhurakāraṇamasminnityuktaḥ śāstrasadbhāvaḥ || 13 ||
yo'sāvasuro rāhustasya varo brahmaṇāyamājñaptaḥ | āpyāyanamuparāge dattahutāṃśena te bhavitā || 14 ||
tasmin kāle sānnidhyamasya tenopacaryate rāhuḥ | yāmyottarā śaśigatirgaṇite'pyupacaryate tena || 15 ||
na kathaṃ cidapi nimittairgrahaṇaṃ vijñāyate nimittāni | anyasminnapi kāle bhavantyathotpātarūpāṇi || 16 ||
pañcagrahasaṃyogānna kila grahaṇasya sambhavo bhavati | tailaṃ ca jale'ṣṭamyāṃ na vicintyamidaṃ vipaścidbhiḥ || 17 ||
avanatyārke grāso digjñeyā valanayāvanatyā ca | tithyavasānādvelā karaṇe kathitāni tāni mayā || 18 ||
ṣaṇmāsottaravṛddhyā parveśāḥ sapta devatāḥ kramaśaḥ | brahmaśaśīndrakuberā varuṇāgniyamāśca vijñeyāḥ || 19 ||
brāhme dvijapaśuvṛddhiḥ kṣemārogyāṇi sasyasampacca | tadvatsaumye tasminpīḍā viduṣāmavṛṣṭiśca || 20 ||
[ vṛddhikṣemārogyāṇi ] aindre bhūpavirodhaḥ śāradasasyakṣayo na ca kṣemam | kaubere'rthapatīnāmarthavināśaḥ subhikṣaṃ ca || 21 ||
vāruṇamavanīśāśubhamanyeṣāṃ kṣemasasyavṛddhikaram | āgneyaṃ mitrākhyaṃ sasyārogyābhayāmbukaram || 22 ||
yāmyaṃ karotyavṛṣṭiṃ durbhikṣaṃ saṃkṣayaṃ ca sasyānām | yadataḥ paraṃ tadaśubhaṃ kṣutmārāvṛṣṭidaṃ parva || 23 ||
velāhīne parvaṇi garbhavipattiśca śastrakopaśca | ativele kusumaphalakṣayo bhayaṃ sasyanāśaśca || 24 ||
hīnātiriktakāle phalamuktaṃ pūrvaśāstradṛṣṭatvāt | sphuṭagaṇitavidaḥ kālaḥ kathañcidapi nānyathā bhavati || 25 ||
yadyekasminmāse grahaṇaṃ ravisomayostadā kṣitipāḥ | svabalakṣobhaiḥ saṃkṣayamāyāntyatiśastrakopaśca || 26 ||
grastāv uditāstamitau śāradadhānyāvanīśvarakṣayadau | sarvagrastau durbhikṣamarakadau pāpasandṛṣṭau || 27 ||
ardhoditoparakto naikṛtikān hanti sarvayajñāṃśca | agnyupajīviguṇādhikaviprāśramiṇo yuge'bhyuditaḥ || 28 ||
[ ayugābhyuditaḥ ] karṣakapākhaṇḍivaṇikkṣatriyabalanāyakāndvitīyāṃśe | kārukaśūdramlecchān khatṛtīyāmśe samantrijanān || 29 ||
[ pāṣaṇḍi | dvitīye'ṃśe ] madhyāhne narapatimadhyadeśahā śobhanaśca dhānyārghaḥ | tṛṇabhugamātyāntaḥpuravaiśyaghnaḥ pañcame khāṃśe || 30 ||
strīśūdrān ṣaṣṭhe'ṃśe dasyupratyantahāstamayakāle | yasmin khāṃśe mokṣastatproktānāṃ śivaṃ bhavati || 31 ||
dvijanṛpatīnudagayane viṭśūdrāndakṣiṇāyane hanti | rāhurudagādidṛṣṭaḥ pradakṣiṇaṃ hanti viprādīn || 32 ||
mlecchānvidiksthito yāyinaśca hanyāddhutāśasaktāṃśca | salilacaradantighātī yāmyenodaggavāmaśubhaḥ || 33 ||
pūrveṇa salilapūrṇāṃ karoti vasudhāṃ samāgato daityaḥ | paścātkarṣakasevakabījavināśāya nirdiṣṭaḥ || 34 ||
pāñcālakaliṅgaśūrasenāḥ kāmbojoḍrakirātaśastravārttāḥ | jīvanti ca ye hutāśavṛttyā te pīḍāmupayānti meṣasaṃsthe || 35 ||
gopāḥ paśavo'tha gomino manujā ye ca mahattvamāgatāḥ | pīḍāmupayānti bhāskare graste śītakare'tha vā vṛṣe || 36 ||
mithune pravarāṅganā nṛpā nṛpamātrā balinaḥ kalāvidaḥ | yamunātaṭajāḥ sabāhlikā matsyāḥ suhmajanaiḥ samanvitāḥ || 37 ||
ābhīrāñśabarān sapahlavānmallānmatsyakurūñchakānapi | pāñcālānvikalāṃśca pīḍayatyannaṃ cāpi nihanti karkaṭe || 38 ||
siṃhe pulindagaṇamekalasattvayuktān rājopamānnarapatīnvanagocarāṃśca | ṣaṣṭhe tu sasyakavilekhakageyasaktān hantyaśmakatripuraśāliyutāṃśca deśān || 39 ||
tulādhare'vantyaparāntyasādhūnvaṇigdaśārṇānmarukacchapāṃśca | alinyathodumbaramadracolāndrumān sayaudheyaviṣāyudhīyān || 40 ||
[ bharukacchapāṃś ] dhanvinyamātyavaravājividehamallānpāñcālavaidyavaṇijo viṣamāyudhajñān | hanyānmṛge tu jhaṣamantrikulāni nīcānmantrauṣadhīṣu kuśalān sthavirāyudhīyān || 41 ||
kumbhe'ntargirijān sapaścimajanānbhārodvahāṃstaskarānābhīrāndaradāryasiṃhapurakān hanyāttathā barbarān | mīne sāgarakūlasāgarajaladravyāṇi vanyān janānprājñānvāryupajīvinaśca bhaphalaṃ kūrmopadeśādvadet || 42 ||
[ mānyān ] savyāpasavyalehagrasananirodhāvamardanārohāḥ | āghrātaṃ madhyatamastamo'ntya iti te daśa grāsāḥ || 43 ||
savyagate tamasi jagajjalaplutaṃ bhavati muditamabhayaṃ ca | apasavye narapatitaskarāvamardaiḥ prajānāśaḥ || 44 ||
jihvopaleḍhi paritastimiranudo maṇḍalaṃ yadi sa lehaḥ | pramuditasamastabhūtā prabhūtatoyā ca tatra mahī || 45 ||
[ jihvevaleḍhi ] grasanamiti yadā tryaṃśaḥ pādo vā gṛhyate'tha vāpyardham | sphītanṛpavittahāniḥ pīḍā ca sphītadeśānām || 46 ||
paryanteṣu gṛhītvā madhye piṇḍīkṛtaṃ tamastiṣṭhet | sa nirodho vijñeyaḥ pramodakṛtsarvabhūtānām || 47 ||
avamardanamiti niḥśeṣameva sañchādya yadi ciraṃ tiṣṭhet | hanyātpradhānabhūpānpradhānadeśāṃśca timiramayaḥ || 48 ||
[ pradhānadeśānpradhānabhūpāṃś ] vṛtte grahe yadi tamastatkṣaṇamāvṛtya dṛśyate bhūyaḥ | ārohaṇamityanyonyamardanairbhayakaraṃ rājñām || 49 ||
darpaṇa ivaikadeśe sabāṣpaniḥśvāsamārutopahataḥ | dṛśyetāghrātaṃ tatsuvṛṣṭivṛddhyāvahaṃ jagataḥ || 50 ||
[ savāṣpa ] madhye tamaḥ praviṣṭaṃ vitamaskaṃ maṇḍalaṃ ca yadi paritaḥ | tanmadhyadeśanāśaṃ karoti kukṣyāmayabhayaṃ ca || 51 ||
paryanteṣvatibahulaṃ svalpaṃ madhye tamastamontyākhye | sasyānāmītibhayaṃ bhayamasmiṃstaskarāṇāṃ ca || 52 ||
śvete kṣemasubhikṣaṃ brāhmaṇapīḍāṃ ca nirdiśed rāhau | agnibhayamanalavarṇe pīḍā ca hutāśavṛttīnām || 53 ||
harite rogolbaṇatā sasyānāmītibhiśca vidhvaṃsaḥ | kapile śīghragasattvamlecchadhvaṃso'tha durbhikṣam || 54 ||
[ ulvaṇatā ] aruṇakiraṇānurūpe durbhikṣāvṛṣṭayo vihagapīḍā | ādhūmre kṣemasubhikṣamādiśetmandavṛṣṭiṃ ca || 55 ||
kāpotāruṇakapilaśyāvābhe kṣudbhayaṃ vinirdeśyam | kāpotaḥ śūdrāṇāṃ vyādhikaraḥ kṛṣṇavarṇaśca || 56 ||
vimalakamaṇipītābho vaiśyadhvaṃsī bhavetsubhikṣāya | sārciṣmatyagnibhayaṃ gairikarūpe tu yuddhāni || 57 ||
dūrvākāṇḍaśyāme hāridre vāpi nirdiśetmarakam | aśanibhayasampradāyī pāṭalakusumopamo rāhuḥ || 58 ||
[ pāṭali ] pāṃśuvilohitarūpaḥ kṣatradhvaṃsāya bhavati vṛṣṭeśca | bālaravikamalasuracāparūpabhṛt śastrakopāya || 59 ||
paśyan grastaṃ saumyo ghṛtamadhutailakṣayāya rājṇāṃ ca | bhaumaḥ samaravimardaṃ śikhikopaṃ taskarabhayaṃ ca || 60 ||
śukraḥ sasyavimardaṃ nānākleśāṃśca janayati dharitryām | ravijaḥ karotyavṛṣṭiṃ durbhikṣaṃ taskarabhayaṃ ca || 61 ||
yadaśubhamavalokanābhiruktaṃ grahajanitaṃ grahaṇe pramokṣaṇe vā | surapatiguruṇāvalokite tacchamamupayāti jalairivāgniriddhaḥ || 62 ||
graste kramānnimittaiḥ punargraho māsaṣaṭkaparivṛddhyā | pavanolkāpātarajaḥ kṣitikampatamo'śaninipātaiḥ || 63 ||
āvantikā janapadāḥ kāverīnarmadātaṭāśrayiṇaḥ | dṛptāśca manujapatayaḥ pīḍyante kṣitisute graste || 64 ||
antarvedīṃ sarayūṃ nepālaṃ pūrvasāgaraṃ śoṇam | strīnṛpayodhakumārān saha vidvadbhirbudho hanti || 65 ||
grahaṇopagate jīve vidvannṛpamantrigajahayadhvaṃsaḥ | sindhutaṭavāsināmapyudagdiśaṃ saṃśritānāṃ ca || 66 ||
bhṛgutanaye rāhugate dāśeraka kaikayāḥ sayaudheyāḥ | āryāvarttāḥ śibayaḥ strīsacivagaṇāśca pīḍyante || 67 ||
[ daserakāḥ ] saure marubhavapuṣkara saurāṣṭrikadhātavo'rbudāntyajanāḥ | gomantapāriyātrāśritāśca nāśaṃ vrajantyāśu || 68 ||
[ saurāṣṭrā | gomantaḥ pāriyātrā ] kārttikyāmanalopajīvimagadhānprācyādhipān kośalān kalmāṣānatha śūrasenasahitān kāśīśca santāpayet | hanyādāśu kaliṅgadeśanṛpatiṃ sāmātyabhṛtyaṃ tamo dṛṣṭaṃ kṣatriyatāpadaṃ janayati kṣemaṃ subhikṣānvitam || 69 ||
[ hanyād ca ] kāśmīrakān kauśalakān sapuṇḍrānmṛgāṃśca hanyādaparāntakāṃśca | ye somapāstāṃśca nihanty saumye suvṛṣṭikṛtkṣemasubhikṣakṛcca || 70 ||
pauṣe dvijakṣatrajanoparodhaḥ sasaindhavākhyāḥ kukurā videhāḥ | dhvaṃsaṃ vrajantyatra ca mandavṛṣṭiṃ bhayaṃ ca vindyādasubhikṣayutam || 71 ||
māghe tu mātṛpitṛbhaktavasiṣṭhagotrān svādhyāyadharmaniratān kariṇasturaṅgān | vaṅgāṅgakāśimanujāṃśca dunoti rāhurvṛṣṭiṃ ca karṣakajanābhimatāṃ karoti || 72 ||
[ anumatāṃ ] pīḍākaraṃ phālgunamāsi parva vaṅgāśmakāvantikamekalānām | nṛtyajñasasyapravarāṅganānāṃ dhanuṣkarakṣatratapasvināṃ ca || 73 ||
[ vantaka | nṛttajña ] caitryāṃ tu citrakaralekhageyasaktān rūpopajīvinigamajñahiraṇyapaṇyān | pauṇḍrauḍrakaikayajanānatha cāśmakāṃśca tāpaḥ spṛśatyamarapo'tra vicitravarṣī || 74 ||
[ caitre ] vaiśākhamāse grahaṇe vināśamāyānti karpāsatilāḥ samudgāḥ | ikṣvākuyaudheyaśakāḥ kaliṅgāḥ sopaplavāḥ kintu subhikṣamasmin || 75 ||
[ māsi | sopadravāḥ ] jyeṣṭhe narendradvijarājapatnyaḥ sasyāni vṛṣṭiśca mahāgaṇāśca | pradhvaṃsamāyānti narāśca saumyāḥ sālvaiḥ sametāśca niṣādasaṅghāḥ || 76 ||
[ jyaiṣṭhe ] āṣāḍhaparvaṇyudapānavapranadīpravāhānphalamūlavārttān | gāndhārakāśmīrapulindacīnān hatānvadedmaṇḍalavarṣamasmin || 77 ||
kāśmīrān sapulindacīnayavanān hanyātkurukṣetrajān gāndhārānapi madhyadeśasahitānvṛṣṭo grahaḥ śrāvaṇe | kāmbojaikaśaphāṃśca śāradamapi tyaktvā yathoktānimānanyatra pracurānnahṛṣṭamanujairdhātrīṃ karotyāvṛtām || 78 ||
kaliṅgavaṅgānmagadhān surāṣṭrānmlecchān suvīrāndaradāśmakāṃśca | strīṇāṃ ca garbhānasuro nihanti subhikṣakṛdbhādrapade'bhyupetaḥ || 79 ||
[ daradāñchakāṃś ] kāmbojacīnayavanān saha śalyahṛdbhirbāhlīkasindhutaṭavāsijanāṃśca hanyāt | ānarttapauṇḍrabhiṣajaśca tathā kirātāndṛṣṭo'suro'śvayuji bhūrisubhikṣakṛcca || 80 ||
[ vālhīka | ānarta ] hanukukṣipāyubhedā dvirdviḥ sañchardanaṃ ca jaraṇaṃ ca | madhyāntayośca vidaraṇamiti daśa śaśisūryayormokṣāḥ || 81 ||
āgneyyāmapagamanaṃ dakṣiṇahanubhedasaṃjñitaṃ śaśinaḥ | sasyavimardo mukharugnṛpapīḍā syātsuvṛṣṭiśca || 82 ||
pūrvottareṇa vāmo hanubhedo nṛpakumārabhayadāyī | mukharogaṃ śastrabhayaṃ tasminvindyātsubhikṣaṃ ca || 83 ||
dakṣiṇakukṣivibhedo dakṣiṇapārśvena yadi bhavenmokṣaḥ | pīḍā nṛpaputrāṇāmabhiyojyā dakṣiṇā ripavaḥ || 84 ||
vāmastu kukṣibhedo yadyuttaramārgasaṃsthito rāhuḥ | strīṇāṃ garbhavipattiḥ sasyāni ca tatra madhyāni || 85 ||
nairṛtavāyavyasthau dakṣiṇavāmau tu pāyubhedau dvau | guhyarugalpā vṛṣṭirdvayostu rājñīkṣayo vāme || 86 ||
pūrveṇa pragrahaṇaṃ kṛtvā prāgeva cāpasarpeta | sañchardanamiti tatkṣemasasyahārdipradaṃ jagataḥ || 87 ||
prākpragrahaṇaṃ yasminpaścādapasarpaṇaṃ tu tajjaraṇam | kṣucchastrabhayodvignā na śaraṇamupayānti tatra janāḥ || 88 ||
[ udvignāḥ kva ] madhye yadi prakāśaḥ prathamaṃ tanmadhyavidaraṇaṃ nāma | antaḥkopakaraṃ syātsubhikṣadaṃ nātivṛṣṭikaram || 89 ||
paryanteṣu vimalatā bahulaṃ madhye tamo'ntyadaraṇākhyaḥ | madhyākhyadeśanāśaḥ śāradasasyakṣayaścāsmin || 90 ||
[ anta ] ete sarve mokṣā vaktavyā bhāskare'pi kintvatra | pūrvā dik śaśini yathā tathā ravau paścimā kalpyā || 91 ||
mukte saptāhāntaḥ pāṃśunipāto'nnasaṃkṣayaṃ kurute | nīhāro rogabhayaṃ bhūkampaḥ pravaranṛpamṛtyum || 92 ||
ulkā mantrivināśaṃ nānāvarṇā ghanāśca bhayamatulam | stanitaṃ garbhavināśaṃ vidyunnṛpadaṃṣṭriparipīḍām || 93 ||
pariveṣo rukpīḍāṃ digdāho nṛpabhayaṃ ca sāgnibhayaṃ | rūkṣo vāyuḥ prabalaścaurasamutthaṃ bhayaṃ dhatte || 94 ||
nirghātaḥ suracāpaṃ daṇḍaśca kṣudbhayaṃ saparacakram | grahayuddhe nṛpayuddhaṃ ketuśca tadeva sandṛṣṭaḥ || 95 ||
[ grahayuddhaṃ ] avikṛtasalila nipātaiḥ saptāhāntaḥ subhikṣamādeśyam | yaccāśubhaṃ grahaṇajaṃ tatsarvaṃ nāśanupayāti || 96 ||
[ nipāte ] somagrahe nivṛtte pakṣānte yadi bhavedgraho'rkasya | tatrānayaḥ prajānāṃ dampatyorvairamanyonyam || 97 ||
arkagrahāttu śaśino grahaṇaṃ yadi dṛśyate tato viprāḥ | naikakratuphalabhājo bhavanti muditāḥ prajāścaiva || 98 ||

Chapter 6: bhaumacārādhyāyaḥ [bhaumacāra-adhyāya]

yadyudayarkṣādvakraṃ karoti navamāṣṭasaptamarkṣeṣu | tadvaktrāmuṣṇamudaye pīḍākaramagnivārttānām || 1 ||
[ vakram vaktram ] dvādaśadaśamaikādaśanakṣatrādvakrite kuje'śrumukham | dūṣayati rasānudaye karoti rogānavṛṣṭiṃ ca || 2 ||
vyālaṃ trayodaśarkṣāccaturdaśādvā vipacyate'stamaye | daṃṣṭrivyālamṛgebhyaḥ karoti pīḍāṃ subhikṣaṃ ca || 3 ||
rudhirānanamiti vaktraṃ pañcadaśāt ṣoḍaśācca vinivṛtte | tatkālaṃ mukharogaṃ sabhayaṃ ca subhikṣamāvahati || 4 ||
asimuśalaṃ saptadaśādaṣṭādaśato'pi vā tadanuvakre | dasyugaṇebhyaḥ pīdāṃ karotyavṛṣṭiṃ saśastrabhayām || 5 ||
bhāgyāryamodite yadi nivartate vaiśvadaivate bhaumaḥ | prājāpatye'stamitastrīnapi lokānnipīḍayati || 6 ||
śravaṇoditasya vakraṃ puṣye mūrdhābhiṣiktapīḍākṛt | yasminnṛkṣe'bhyuditastaddigvyūhān janān hanti || 7 ||
madhyena yadi maghānāṃ gatāgataṃ lohitaḥ karoti tataḥ | pāṇḍyo nṛpo vinaśyati śastrodyogādbhayamavṛṣṭiṃ || 8 ||
bhittvā maghā viśākhāṃ bhindanbhaumaḥ karoti durbhikṣam | marakaṃ karoti ghoraṃ yadi bhittvā rohiṇīṃ yāti || 9 ||
[ maghāṃ ] dakṣiṇato rohiṇyās caranmahījo'rghavṛṣṭinigrahakṛt | dhūmāyan saśikho vā vinihanyātpāriyātrasthān || 10 ||
prājāpatye śravaṇe mūle triṣu cottareṣu śākre ca | vicaran ghananivahānāmupaghātakaraḥ kṣamātanayaḥ || 11 ||
[ tisṛṣūttarāsu ] cārodayāḥ praśastāḥ śravaṇamaghāditya hastamūleṣu | ekapadāśviviśākhāprājāpatyeṣu ca kujasya || 12 ||
[ mūlahasteṣu ] vipulavimalamūrtiḥ kiṃśukāśokavarṇaḥ sphuṭaruciramayūkhastaptatāmraprabhābhaḥ | vicarati yadi mārgaṃ cottaraṃ medinījaḥ śubhakṛdavanipānāṃ hārdidaśca prajānām || 13 ||

Chapter 7: budhacārādhyāyaḥ [budhacāra-adhyāya]

notpātaparityaktaḥ kadā cidapi candrajo vrajatyudayam | jaladahanapavanabhayakṛddhānyārghakṣayavivṛddhau vā || 1 ||
vicaracchravaṇadhaniṣṭhāprajāpatyendu vaiśvadevāni | mṛdnan himakaratanayaḥ karotyavṛṣṭiṃ sarogabhayām || 2 ||
[ prājāpatya | viśvadaivāni ] raudrādīni maghāntānyupāśrite candraje prajāpīḍā | śastranipātakṣudbhayarogānāvṛṣṭisantāpaiḥ || 3 ||
hastādīni caran ṣaḍṛkṣāṇyupapīḍayan gavāmaśubhaḥ | sneharasārghavivṛddhiṃ karoti corvīṃ prabhūtānnām || 4 ||
[ vicaran ] āryamṇaṃ hautabhujaṃ bhadrapadāmuttrarāṃ yameśaṃ ca | candrasya suto nighnanprāṇabhṛtāṃ dhātusaṃkṣayakṛt || 5 ||
āśvinavāruṇamūlānyupamṛdnan revatīṃ ca candrasutaḥ | paṇyabhiṣagnaujīvikasalilajaturagopaghātakaraḥ || 6 ||
pūrvādyṛkṣatritayādekamapīndoḥ suto'bhimṛdnīyāt | kṣucchastrataskarāmayabhayapradāyī caran jagataḥ || 7 ||
prākṛtavimiśrasaṃkṣiptatīkṣṇayogāntaghorapāpākhyāḥ | sapta parāśaratantre nakṣatraiḥ kīrtitā gatayaḥ || 8 ||
prākṛtasaṃjñā vāyavyayāmyapaitāmahāni bahulāśca | miśrā gatiḥ pradiṣṭā śaśiśivapitṛbhujagadevāni || 9 ||
[ bhujagadaivāni ] saṃkṣiptāyāṃ puṣyaḥ punarvasuḥ phalgunīdvayaṃ ceti | tīkṣṇāyāṃ bhadrapadādvayaṃ saśākrāśvayukpauṣṇam || 10 ||
yogāntiketi mūlaṃ dve cāṣāḍhe gatiḥ sutasyendoḥ | ghorā śravaṇastvāṣṭraṃ vasudaivaṃ vāruṇaṃ caiva || 11 ||
[ vasudevaṃ ] pāpākhyā sāvitraṃ maitraṃ śakrāgnidaivataṃ ceti | udayapravāsadivasaiḥ sa eva gatilakṣaṇaṃ prāha || 12 ||
catvāriṃśattriṃśaddvisametā viṃśatirdvinavakaṃ ca | nava māsārdhaṃ daśa caikasaṃyutāḥ prākṛtādyānām || 13 ||
prākṛtagatyāmārogyavṛṣṭisasyapravṛddhayaḥ kṣemam | saṃkṣiptamiśrayormiśrametadanyāsu viparītam || 14 ||
ṛjvyativakrāvakrā vikalā ca matena devalasyaitāḥ | pañcacaturdvyekāhā ṛjvyādīnāṃ ṣaḍabhyastāḥ || 15 ||
ṛjvī hitā prajānāmativakrārghaṃ gatirvināśayati | śastrabhayadā ca vakrā vikalā bhayarogasaṃjananī || 16 ||
[ ativakrārthaṃ ] pauṣāṣāḍhaśrāvaṇavaiśākheṣvindujaḥ samāgheṣu | vṛṣṭo bhayāya jagataḥ śubhaphalakṛtproṣitasteṣu || 17 ||
kārtike aśvayuji vā yadi māse dṛśyate tanubhavaḥ śiśirāṃśoḥ | śastracaurahutabhuggadatoyakṣudbhayāni ca tadā vidadhāti || 18 ||
[ kārttike ] ruddhāni saumye'stagate purāṇi yānyudgate tānyupayānti mokṣam | anye tu paścādudite vadanti lābhaḥ purāṇāṃ bhavati tajjñāḥ || 19 ||
[ astamite ] hemakāntiratha vā śukavarṇaḥ sasyakena maṇinā sadṛśo vā | snigdhamūrtiralaghuśca hitāya vyatyaye na śubhakṛt śaśiputraḥ || 20 ||

Chapter 8: bṛhaspaticārādhyāyaḥ [bṛhaspaticāra-adhyāya]

nakṣatreṇa sahodayamupagacchati yena devapatimantrī | tatsaṃjñaṃ vaktavyaṃ varṣaṃ māsakrameṇaiva || 1 ||
varṣāṇi kārttikādīnyāgneyādbhadvayānuyogīni | kramaśastribhaṃ tu pañcamamupāntyamantyaṃ ca yadvarṣam || 2 ||
śakaṭānalopajīvakagopīḍā vyādhiśastrakopaśca | vṛddhistu raktapītakakusumānāṃ kārttike varṣe || 3 ||
saumye'bde'nāvṛṣṭirmṛgākhuśalabhāṇḍajaiśca sasyavadhaḥ | vyādhibhayaṃ mitrairapi bhūpānāṃ jāyate vairam || 4 ||
śubhakṛjjagataḥ pauṣo nivṛttavairāḥ parasparaṃ kṣitipāḥ | dvitriguṇo dhānyārghaḥ pauṣṭikakarmaprasiddhiśca || 5 ||
pitṛpūjāparivṛddhirmāghe hārdiśca sarvabhūtānām | ārogyavṛṣṭidhānyārghasampado mitralābhaśca || 6 ||
phālgunavarṣe vindyātkva citkva citkṣemavṛṣṭisasyāni | daurbhāgyaṃ pramadānāṃ prabalāścaurā nṛpāścogrāḥ || 7 ||
caitre mandā vṛṣṭiḥ priyamannaṃ kṣemamavanipā mṛdavaḥ | vṛddhiśca kośadhānyasya bhavati pīḍā ca rūpavatām || 8 ||
vaiśākhe dharmaratā vigatabhayāḥ pramuditāḥ prajāḥ sanṛpāḥ | yajñakriyāprāvṛttirniṣpattiḥ sarvasasyānām || 9 ||
[ dharmaparā ] jyaiṣṭhe jātikuladhanaśreṇīśreṣṭhā nṛpāḥ sadharmajñāḥ | pīḍyante dhānyāni ca hitvā kaṅguṃ śamījātim || 10 ||
āṣāḍhe jāyante sasyāni kva cidavṛṣṭiranyatra | yogakṣemaṃ madhyaṃ vyagrāśca bhavanti bhūpālāḥ || 11 ||
śrāvaṇavarṣe kṣemaṃ samyaksasyāni pākamupayānti | kṣudrā ye pākhaṇḍāḥ pīḍyante ye ca tadbhaktāḥ || 12 ||
[ pāṣaṇḍāḥ ] bhādrapade vallījaṃ niṣpattiṃ yāti pūrvasasyaṃ ca | na bhavatyaparaṃ sasyaṃ kva citsubhikṣaṃ kvacicca bhayam || 13 ||
āśvayuje'bde'jasraṃ patati jalaṃ pramuditāḥ prajāḥ kṣemam | prāṇacayaḥ prāṇabhṛtāṃ sarveṣāmannabāhulyam || 14 ||
udagārogyasubhikṣakṣemakaro vākpatiścaranbhānām | yāmye tadviparīto madhyena tu madhyaphaladāyī || 15 ||
vicaranbhadvayamiṣṭastatsārdhaṃ vatsareṇa madhyaphalaḥ | sasyānāṃ vidhvaṃsī vicaredadhikaṃ yadi kadā cit || 16 ||
analabhayamanalavarṇe vyādhiḥ pīte raṇāgamaḥ śyāme | harite ca taskarebhyaḥ pīḍā rakte tu śastrabhayam || 17 ||
dhūmābhe'nāvṛṣṭistridaśagurau nṛpavadho divā dṛṣṭe | vipule'male sutāre rātrau dṛṣṭe prajāḥ svasthāḥ || 18 ||
rohiṇyo'nalabhaṃ ca vatsaratanurnābhistvaṣāḍhadvayaṃ sārpaṃ hṛtpitṛdaivataṃ ca kusumaṃ śuddhaiḥ śubhaṃ taiḥ phalam | dehe krūranipīḍite'gnyanilajaṃ nābhyāṃ bhayaṃ kṣutkṛtaṃ puṣpe mūlaphalakṣayo'tha hṛdaye sasyasya nāśo dhruvam || 19 ||
gatāni varṣāṇi śakendrakālāddhatāni rudrairguṇayeccaturbhiḥ | navāṣṭapañcāṣṭa yutāni kṛtvā vibhājayec śūnyaśarāgarāmaiḥ || 20 ||
labdhena yuktaṃ śakabhūpakālaṃ saṃśodhya ṣaṣṭyā viṣayairvibhajya | yugāni nārāyaṇapūrvakāṇi labdhāni śeṣāḥ kramaśaḥ samāḥ syuḥ || 21 ||
[ phalena ] ekaikamabdeṣu navāhateṣu dattvā pṛthagdvādaśakaṃ krameṇa | hṛtvā caturbhirvasudevatādyānyuḍūni śeṣāṃśakapūrvamabdam || 22 ||
viṣṇuḥ surejyo balabhiddhutāśastvaṣṭottaraproṣṭhapadādhipaśca | kramād yugeśāḥ pitṛviśvasomaśakrānalākhyāśvibhagāḥ pradiṣṭāḥ || 23 ||
[ somāḥ ] saṃvatsaro'gniḥ parivatsaro'rka idādikaḥ śītamayūkhamālī | prajāpatiścāpyanuvatsaraḥ syādidvatsaraḥ śailasutāpatiśca || 24 ||
vṛṣṭiḥ samādye pramukhe dvitīye prabhūtatoyā kathitā tṛtīye | paścājjalaṃ muñcati yaccaturthaṃ svalpodakaṃ pañcamamabdamuktam || 25 ||
catvāri mukhyāni yugānyathaiṣāṃ viṣṇvindrajīvānaladaivatāni | catvāri madhyāni ca madhyamāni catvāri cāntyānyadhamāni vindyāt || 26 ||
ādyaṃ dhaniṣṭāṃśamabhiprapanno māghe yadā yātyudayaṃ surejyaḥ | ṣaṣṭyabdapūrvaḥ prabhavaḥ sa nāmnā prapadyate bhūtahitastadābdaḥ || 27 ||
[ pravartate ] kva cittvavṛṣṭiḥ pavanāgnikopaḥ santītayaḥ śleṣmakṛtāśca rogāḥ | saṃvatsare'sminprabhave pravṛtte na duḥkhamāpnoti janastathāpi || 28 ||
tasmāddvitīyo vibhavaḥ pradiṣṭaḥ śuklastṛtīyaḥ parataḥ pramodaḥ | prajāpatiśceti yathottarāṇi śastāni varṣāṇi phalānyathaiṣām || 29 ||
[ caiṣām ] niṣpannaśālīkṣuyavādisasyāṃ bhayairvimuktāmupaśāntavairām | saṃhṛṣṭalokāṃ kalidoṣamuktāṃ kṣatraṃ tadā śāsti ca bhūtadhātrīm || 30 ||
ādyo'ṅgirāḥ śrīmukhabhāvasāhvau yuvā sudhāteti yuge dvitīye | varṣāṇi pañcaiva yathākrameṇa trīṇyatra śastāni same pare dve || 31 ||
[ yuvātha dhāteti ] triṣvādyavarṣeṣu nikāmavarṣī devī nirātaṅkabhayaśca lokaḥ | abdadvaye'ntye'pi samā suvṛṣṭiḥ kintvatra rogāḥ samarāgamaśca || 32 ||
[ aṅgirādyeṣu | ādyavarṣeṣu | bhayāś ] śākre yuge pūrvamatheśvarākhyaṃ varṣaṃ dvitīyaṃ bahudhānyamāhuḥ | pramāthinaṃ vikramamapyathānyadvṛṣaṃ ca vindyādgurucārayogāt || 33 ||
[ ato'nyad ] ādyaṃ dvitīyaṃ ca śubhe tu varṣe kṛtānukāraṃ kurutaḥ prajānām | pāpaḥ pramāthī vṛṣavikramau tu subhikṣadau rogabhayapradau ca || 34 ||
śreṣṭhaṃ ca caturthasya yugasya pūrvaṃ yaccitrabhānuṃ kathayanti varṣam | madhyaṃ dvitīyaṃ tu subhānusañjñaṃ rogapradaṃ mṛtyukaraṃ na taṃ ca || 35 ||
[ na tacca ] tāraṇaṃ tadanu bhūrivāridaṃ sasyavṛddhimuditātipārthivam | pañcamaṃ vyayamuśanti śobhanaṃ manmathaprabalamutsavākulam || 36 ||
[ muditaṃ ca ] tvāṣṭre yuge sarvajidādya uktaḥ saṃvatsaro'nyaḥ khalu sarvadhārī | tasmādvirodhī vikṛtaḥ kharaśca śasto dvitīyo'tra bhayāya śeṣāḥ || 37 ||
nandano'tha vijayo jayastathā manmatho'sya parataśca durmukhaḥ | kāntamatra yuga āditastrayaṃ manmathaḥ samaphalo'dhamo'paraḥ || 38 ||
hemalamba iti saptame yuge syādvilambi parato vikāri ca | śarvarīti tadanu plavaḥ smṛto vatsaro guruvaśena pañcamaḥ || 39 ||
ītiprāyā pracurapavanā vṛṣṭirabde tu pūrve mandaṃ sasyaṃ na bahusalilaṃ vatsare'to dvitīye | atyudvegaḥ pracurasalilaḥ syāttṛtīyaścaturtho durbhikṣāya plava iti tataḥ śobhano bhūritoyaḥ || 40 ||
[ itiprāyaḥ ] vaiśve yuge śokahṛdityathādyaḥ saṃvatsaro'taḥ śubhakṛddvitīyaḥ | krodhī tṛtīyaḥ parataḥ krameṇa viśvāvasuśceti parābhavaśca || 41 ||
[ śobhakṛd ] pūrvāparau prītikarau prajānāmeṣāṃ tṛtīyo bahudoṣado'bdaḥ | antyau samau kintu parābhave'gniḥ śastrāmayārtirdvijagobhayaṃ ca || 42 ||
ādyaḥ plavaṅgo navame yuge'bdaḥ syātkīlako'nyaḥ parataśca saumyaḥ | sādhāraṇo rodhakṛdityathaivaṃ śubhapradau kīlakasaumyasaṃjñau || 43 ||
[ athābdaḥ ] kaṣṭaḥ plavaṅgo bahuśaḥ prajānāṃ sādhāraṇe'lpaṃ jalamītayaśca | yaḥ pañcamo rodhakṛdityathābdaścitraṃ jalam tatra ca sasyasampat || 44 ||
indrāgnidaivaṃ daśamaṃ yugaṃ yattatrādyavarṣaṃ paridhāvisaṃjñam | pramādinaṃ vikramamapyato'nyatsyād rākṣasaṃ cānalasaṃjñitaṃ ca || 45 ||
[ tarādyamabdaṃ | pramādyathānandamataḥ paraṃ yat ] paridhāvini madhyadeśanāśo nṛpahānirjalamalpamagnikopaḥ | alasastu janaḥ pramādisaṃjñe ḍamaraṃ raktakapuṣpabījanāśaḥ || 46 ||
vikramaḥ sakalalokanandano rākṣasaḥ kṣayakaro'nalastathā | grīṣmadhānyajanano'tra rākṣaso vahnikopamarakaprado'nalaḥ || 47 ||
[ tatparaḥ ] ekādaśe piṅgalakālayuktasiddhārtharaudrāḥ khalu durmatiśca | ādye tu vṣṛṭirmahatī sacaurā śvāso hanūkampayutaśca kāsaḥ || 48 ||
yatkālayuktaṃ tadanekadoṣaṃ siddhārthasaṃjñe bahavo guṇāśca | raudro'tiraudraḥ kṣayakṛtpradiṣṭo yo durmatirmadhyamavṛṣṭikṛtsaḥ || 49 ||
bhāgye yuge dundubhisaṃjñamādyaṃ sasyasya vṛddhiṃ mahatīṃ karoti | aṅgārasaṃjñaṃ tadanu kṣayāya nareśvarāṇāṃ viṣamā ca vṛṣṭiḥ || 50 ||
[ udgārisaṃjñaṃ ] raktākṣamabdaṃ kathitaṃ tṛtīyaṃ tasminbhayaṃ daṃṣṭrikṛtaṃ gadāśca | krodhaṃ bahukrodhakaraṃ caturthaṃ rāṣṭrāṇi śūnyīkurute virodhaiḥ || 51 ||
kṣayamiti yugasyāntyasyāntyaṃ bahukṣayakārakaṃ janayati bhayaṃ tadviprāṇāṃ kṛṣībalavṛddhidam | upacayakaraṃ viṭśūdrāṇāṃ parasvahṛtāṃ tathā kathitamakhilaṃ ṣaṣṭyabde yattadatra samāsataḥ || 52 ||
akaluṣāṃśujaṭilaḥ pṛthumūrtiḥ kumudakundakusumasphaṭikābhaḥ | grahahato na yadi satpathavartī hitakaro amaragururmanujānām || 53 ||
[ hatakiro ]

Chapter 9: śukracārādhyāyaḥ [śukracāra-adhyāya]

nāgagajairāvatavṛṣabhagojaradgavamṛgājadahanākhyāḥ | aśvinyādyāḥ kaiścittribhāḥ kramādvīthayaḥ kathitāḥ || 1 ||
nāgā tu pavanayāmyānalāni paitāmahāttribhāstisraḥ | govīthyāmaśvinyaḥ pauṣṇaṃ dve cāpi bhadrapade || 2 ||
jāradgavyāṃ śravaṇāttribhaṃ mṛgākhyā tribhaṃ tu maitrādyam | hastaviśākhātvāṣṭrāṇyajetyaṣāḍhādvayaṃ dahanā || 3 ||
tisrastisrastāsāṃ kramādudaṅmadhyayāmyamārgasthāḥ | tāsāmapyuttaramadhyadakṣiṇena sthitaikaikā || 4 ||
[ dakṣiṇāvasthitaikaikā ] vīthīmārgānapare kathayanti yathāsthitānbhamārgasya | nakṣatrāṇāṃ tārā yāmyottaramadhyamāstadvat || 5 ||
uttaramārgo yāmyādi nigadito madhyamastu bhāgyādyaḥ | dakṣiṇamārgavāṣāḍhādi kaiścidevaṃ kṛtā mārgāḥ || 6 ||
jyautiṣamāgamaśāstraṃ vipratipattau na yogyamasmākam | svayamevā vikalpayituṃ kintu bahūnāṃ mataṃ vakṣye || 7 ||
[ jyotisam ] uttaravīthiṣu śukraḥ subhikṣaśivakṛdgato'stamudayaṃ ca | madhyāsu madhyaphaladaḥ kaṣṭaphalo dakṣiṇasthāsu || 8 ||
[ vā ] atyuttamottamonaṃ samamadhyanyūnamadhamakaṣṭaphalam | kaṣṭataraṃ saumyādyāsu vīthiṣu yathākramaṃ brūyāt || 9 ||
[ kaṣṭatamaṃ ] bharaṇīpūrvaṃ maṇḍalamṛkṣacatuṣkaṃ subhikṣakaramādyam | vaṅgāṅgamahiṣabāhlikakaliṅgadeśeṣu bhayajananam || 10 ||
[ vāhlika ] atroditamārohedgraho'paro yadi sitaṃ tato hanyāt | bhadrāśvaśūrasenakayaudheyakakoṭivarṣanṛpān || 11 ||
bhacatuṣṭayamārdrādyaṃ dvitīyamamitāmbusasyasampattyai | viprāṇāmaśubhakaraṃ viśeṣataḥ krūraceṣṭānām || 12 ||
anyenātrākrānte mlecchāṭavikaśvajīvigomantān | gonardanīcaśūdrānvaidehāṃścānayaḥ spṛśati || 13 ||
[ & ātavikā ] vicaranmaghādipañcakamuditaḥ sasyapraṇāśakṛcchukraḥ | kṣuttaskarabhayajanano nīconnatisaṅkarakaraśca || 14 ||
pitryādye'vaṣṭabdho hantyanyenāvikācchabaraśūdrān | puṇḍrāparāntyaśūlikavanavāsidraviḍasāmudrān || 15 ||
svātyādyaṃ bhatritayaṃ maṇḍalametaccaturthamabhayakaram | brahmakṣatrasubhikṣābhivṛddhaye mitrabhedāya || 16 ||
atrākrānte mṛtyuḥ kirātabhartuḥ pinaṣṭi cekṣvākūn | pratyantāvantipulindataṅgaṇācchūrasenāṃśca || 17 ||
jyeṣṭhādyaṃ pañcarkṣaṃ kṣuttaskararogadam prabādhayate | kāśmīrāśmakamatsyān sacārudevīnavantīṃśca || 18 ||
atrāroheddraviḍābhīrāmbaṣṭhatrigartasaurāṣṭrān | nāśayanti sindhusauvīrakāṃśca kāśīśvarasya vadhaḥ || 19 ||
[ ārohe'trābhīrāndraviḍāmbaṣṭha ] ṣaṣṭhaṃ ṣaṇnakṣatraṃ śubhametanmaṇḍalaṃ dhaniṣṭhādyam | bhūridhanagokulākulamanalpadhānyaṃ kva citsabhayam || 20 ||
atrārohecchūlikagāndhārāvantayaḥ prapīḍyante | vaidehavadhaḥ pratyantayavanaśakadāsaparivṛddhiḥ || 21 ||
[ ārohe ] aparasyāṃ svātyādyaṃ jyeṣṭhādyaṃ cāpi maṇḍalaṃ śubhadam | pitryādyaṃ pūrvasyāṃ śeṣāṇi yathoktaphaladāni || 22 ||
dṛṣṭo'nastamite bhayakṛtkṣudrogakṛtsamastamahaḥ | ardhadivase ca sendurnṛpabalapurabhedakṛcchukraḥ || 23 ||
[ anastagate'rke | arthadivasaṃ ] bhindan gato'nalarkṣaṃ kūlātikrāntavārivāhābhiḥ | avyaktatuṅganimnā samā saridbhirbhavati dhātrī || 24 ||
prājāpatye śakaṭe bhinne kṛtveva pātakaṃ vasudhā | keśāsthiśakalaśabalā kāpālamiva vrataṃ dhatte || 25 ||
saumyopagato rasasasyasaṃkṣayāyośanāḥ samuddiṣṭaḥ | ārdrāgatastu kośalakaliṅgahā salilanikarakaraḥ || 26 ||
aśmakavaidarbhāṇāṃ punarvasusthe site mahānanayaḥ | puṣye puṣṭā vṛṣṭirvidyādhararaṇavimardaśca || 27 ||
[ vidyādhara ] āśleṣāsu bhujaṅgamadāruṇapīḍāvahaścaracchukraḥ | bhindanmaghāṃ mahāmātradoṣakṛdbhūrivṛṣṭikaraḥ || 28 ||
bhāgye śabarapulindapradhvaṃsakaro'mbunivahamokṣāya | āryamṇe kurujāṅgalapāñcālaghnaḥ saliladāyī || 29 ||
kauravacitrakarāṇāṃ haste pīḍā jalasya ca nirodhaḥ | kūpakṛdaṇḍajapīḍā citrāsthe śobhanā vṛṣṭiḥ || 30 ||
svātau prabhūtavṛṣṭirdūtavaṇignāvikān spṛśatyanayaḥ | aindrāgne'pi suvṛṣṭirvaṇijāṃ ca bhayaṃ vijānīyāt || 31 ||
maitre kṣatravirodho jyeṣṭhāyāṃ kṣatramukhyasantāpaḥ | maulikabhiṣajāṃ mūle triṣvapi caiteṣvanāvṛṣṭiḥ || 32 ||
āpye salilajapīḍā viśveśe vyādhayaḥ prakupyanti | śravaṇe śravaṇavyādhiḥ pākhaṇḍibhayaṃ dhaniṣṭhāsu || 33 ||
[ pāṣaṇḍi ] śatabhiṣaji śauṇḍikānāmajaikabhe dyūtajīvināṃ pīḍāṃ | kurupāñcālānāmapi karoti cāsmin sitaḥ salilam || 34 ||
[ ajaikape | pīḍā ] āhirbudhnye phalamūlatāpakṛd yāyināṃ ca revatyām | aśvinyāṃ hayapānāṃ yāmye tu kirātayavanānām || 35 ||
caturdaśīṃ pañcadaśīṃ tathāṣṭamīṃ tamisrapakṣasya tithiṃ bhṛgoḥ sutaḥ | yadā vrajeddarśanamastameti vā tadā mahī vārimayīva lakṣyate || 36 ||
[ caturdaśe pañcadaśe tathāṣṭame | tithau ] gururbhṛguścāparapūrvakāṣṭhayoḥ parasparaṃ saptamarāśigau yadā | tadā prajā rugbhayaśokapīḍitā na vāri paśyanti purandarojjhitam || 37 ||
yadā sthitā jīvabudhārasūryajāḥ sitasya sarve'grapathānuvartinaḥ | nṛnāgavidyādharasaṅgarāstadā bhavanti vātāśca samucchritāntakāḥ || 38 ||
na mitrabhāve suhṛdo vyavasthitāḥ kriyāsu samyagna ratā dvijātayaḥ | na cālpamapyambu dadāti vāsavo bhinatti vajreṇa śirāṃsi bhūbhṛtām || 39 ||
śanaiścare mlecchaviḍālakuñjarāḥ kharā mahiṣyo'sitadhānyaśūkarāḥ | pulindaśūdrāśca sadakṣiṇāpathāḥ kṣayaṃ vrajantyakṣimarudgadodbhavaiḥ || 40 ||
nihanti śukraḥ kṣitije'grataḥ prajāṃ hutāśaśastrakṣudavṛṣṭitaskaraiḥ | carācaraṃ vyaktamathottarāpathaṃ diśo'gnividyudrajasā ca pīḍyet || 41 ||
[ prajā ] bṛhaspatau hanti puraḥsthite sitaḥ sitaṃ samastaṃ dvijagosurālayān | diśaṃ ca pūrvāṃ karakāsṛjo'mbudā gale gadā bhūri bhavecca śāradam || 42 ||
saumyo'stodayoḥ puro bhṛgusutasyāvasthitastoyakṛd rogānpittajakāmalāṃśca kurute puṣṇāti ca graiṣmikān | hanyātpravrajitāgnihotrikabhiṣagraṅgopajīvyān hayānvaiśyān gāḥ saha vāhanairnarapatīnpītāni paścāddiśam || 43 ||
[ kāmalāṃ | kāmalāmś | kāmalāś | graiṣmikam ] śikhibhayamanalābhe śastrakopaśca rakte kanakanikaṣagaure vyādhayo daityapūjye | haritakapilarūpe śvāsakāsaprakopaḥ patati na salilaṃ khādbhasmarūkṣāsitābhe || 44 ||
dadhikumudaśaśāṅkakāntibhṛtsphuṭavikasatkiraṇo bṛhattanuḥ | sugatiravikṛto jayānvitaḥ kṛtayugarūpakaraḥ sitāhvayaḥ || 45 ||

Chapter 10: śanaiścaracārādhyāyaḥ [śanaiścaracāra-adhyāya]

śravaṇānilahastārdrābharaṇībhāgyopagaḥ suto'rkasya | pracurasalilopagūḍhāṃ karoti dhātrīṃ yadi snigdhaḥ || 1 ||
ahivaruṇapurandaradaivateṣu sukṣemakṛnna cātijalam | kṣucchastrāvṛṣṭikaro mūle pratyekamapi vakṣye || 2 ||
turagaturagopacārakakavivaidyāmātyahārkajo'śvigataḥ | yāmye nartakavādakageyajñakṣudranaikṛtikān || 3 ||
bahulāsthe pīḍyante saure'gnyupajīvinaścamūpāśca | rohiṇyāṃ kośalamadrakāśipañcālaśākaṭikāḥ || 4 ||
mṛgaśirasi vatsayājakayajamānāryajanamadhyadeśās ca | raudrasthe pārataramaṭhāstailikarajakacaurāśca || 5 ||
[ pāratarātailikarajaka ] āditye pāñcanadapratyantasurāṣṭrasindhusauvīrāḥ | puṣye ghāṇṭhikaghauṣikayavanavaṇikkitavakusumāni || 6 ||
sārpe jalaruhasarpāḥ pitrye bāhlīkacīnagāndhārāḥ | śūlikapāratavaiśyāḥ koṣṭhāgārāṇi vaṇijaśca || 7 ||
bhāgye rasavikrayiṇaḥ paṇyastrīkanyakāmahārāṣṭrāḥ | āryamṇe nṛpaguḍalavaṇabhikṣukāmbūni takṣaśilā || 8 ||
haste nāpitacākrikacaurabhiṣaksūcikā dvipagrāhāḥ | bandhakyaḥ kauśalakā mālākārāśca pīḍyante || 9 ||
citrāsthe pramadājanalekhakacitrajñacitrabhāṇḍāni | svātau māgadhacaradūtasūtapotaplavanaṭādyāḥ || 10 ||
aindrāgnākhye traigartacīnakaulūtakuṅkumaṃ lākṣā | sasyānyatha māñjiṣṭhaṃ kausumbhaṃ ca kṣayaṃ yāti || 11 ||
maitre kulūtataṅgaṇakhasakāśmīrāḥ samantricakracarāḥ | upatāpaṃ yānti ca ghāṇṭikā vibhedaśca mitrāṇām || 12 ||
jyeṣṭhāsu nṛpapurohitanṛpasatkṛtaśūragaṇakulaśreṇyaḥ | mūle tu kāśikośalapāñcālaphalauṣadhīyodhāḥ || 13 ||
āpye'ṅgavaṅgakauśalagirivrajā magadhapuṇḍramithilāśca | upatāpaṃ yānti janā vasanti ye tāmraliptyāṃ ca || 14 ||
viśveśvare'rkaputraścarandaśārṇānnihanti yavanāṃśca | ujjayinīṃ śabarānpāriyātrikān kuntibhojāṃśca || 15 ||
śravaṇe rājādhikṛtānviprāgryabhiṣakpurohitakaliṅgān | vasubhe magadheśajayo vṛddhiśca dhaneṣvadhikṛtānām || 16 ||
sāje śatabhiṣaji bhiṣakkaviśauṇḍikapaṇyanīti vṛttīnām | āhirbudhnye nadyo yānakarāḥ strīhiraṇyaṃ ca || 17 ||
[ varttānām ] revatyāṃ rājabhṛtāḥ krauñcadvīpāśritāḥ śaratsasyam | śabarāśca nipīḍyante yavanāśca śanaiścare carati || 18 ||
yadā viśākhāsu mahendramantrī sutaśca bhānordahanarkṣayātaḥ | tadā prajānāmanayo'tighoraḥ puraprabhedo gatayorbhamekam || 19 ||
aṇḍajahā ravijo yadi citraḥ kṣudbhayakṛd yadi pītamayūkhaḥ | śastrabhayāya ca raktasavarṇo bhasmanibho bahuvairakaraśca || 20 ||
vaidūryakāntivimalaḥ śubhakṛtprajānāṃ bāṇātasīkusumavarṇanibhaśca śastaḥ | yaṃ cāpi varṇamupagacchati tatsavarṇān sūryātmajaḥ kṣayatīti munipravādaḥ || 21 ||
[ pañcāpi ]

Chapter 11: ketucārādhyāyaḥ [ketucāra-adhyāya]

gārgīyaṃ śikhicāraṃ pārāśaramasitadevalakṛtaṃ ca | anyāṃśca bahūndṛṣṭvā kriyate'yamanākulaścāraḥ || 1 ||
darśanamastamayo vā na gaṇitavidhināsya śakyate jñātum | divyāntarikṣabhaumāstrividhāḥ syuḥ ketavo yasmāt || 2 ||
ahutāśe'nalarūpaṃ yasmiṃstatketurūpamevoktam | khadyotapiśācālayamaṇiratnādīnparityajya || 3 ||
dhvajaśastrabhavanataruturagakuñjarādyeṣvathāntarikṣāste | divyā nakṣatrasthā bhaumāḥ syurato'nyathā śikhinaḥ || 4 ||
śatamekādhikameke sahasramapare vadanti ketūnām | bahurūpamekameva prāha munirnāradaḥ ketum || 5 ||
yadyeko yadi bahavaḥ kimanena phalaṃ tu sarvathā vācyam | udayāstamayaiḥ sthānaiḥ sparśairādhūmanairvarṇaiḥ || 6 ||
yāvantyahāni dṛśyo māsāstāvanta eva phalapākaḥ | māsairabdāṃśca vadetprathamātpakṣatrayātparataḥ || 7 ||
hrasvastanuḥ prasannaḥ snigdhastv ṛjuracirasaṃsthitaḥ śuklaḥ | udito'tha vābhivṛṣṭaḥ subhikṣasaukhyāvahaḥ ketuḥ || 8 ||
[ vāpyabhidṛṣṭaḥ ] uktaviparītarūpo na śubhakaro dhūmaketurutpannaḥ | indrāyudhānukārī viśeṣato dvitricūlo vā || 9 ||
hāramaṇihemarūpāḥ kiraṇākhyāḥ pañcaviṃśatiḥ saśikhāḥ | prāgaparadiśordṛśyā nṛpativirodhāvahā ravijāḥ || 10 ||
śukadahanabandhujīvakalākṣākṣatajopamā hutāśasutāḥ | āgneyyāṃ dṛśyante tāvantaste'pi śikhibhayadāḥ || 11 ||
vakraśikhā mṛtyusutā rūkṣāḥ kṛṣṇāśca te'pi tāvantaḥ | dṛśyante yāmyāyāṃ janamarakāvedinaste ca || 12 ||
darpaṇavṛttākārā viśikhāḥ kiraṇānvitā dharātanayāḥ | kṣudbhayadā dvāviṃśatiraiśānyāmambutailanibhāḥ || 13 ||
śaśikiraṇarajatahimakumudakundakusumopamāḥ sutāḥ śaśinaḥ | uttarato dṛśyante trayaḥ subhikṣāvahāḥ śikhinaḥ || 14 ||
brahmasuta eka eva triśikho varṇaistribhiryugāntakaraḥ | aniyatadiksamprabhavo vijñeyo brahmadaṇḍākhyaḥ || 15 ||
śatamabhihitamekasametametadekena virahitānyasmāt | kathayiṣye ketūnāṃ śatāni nava lakṣaṇaiḥ spaṣṭaiḥ || 16 ||
saumyaiśānyorudayaṃ śukrasutā yānti caturaśītyākhyāḥ | vipulasitatārakāste snigdhāśca bhavanti tīvraphalāḥ || 17 ||
snigdhāḥ prabhāsametā dviśikhāḥ ṣaṣṭiḥ śanaiścarāṅgaruhāḥ | atikaṣṭaphalā dṛśyāḥ sarvatraite kanakasaṃjñāḥ || 18 ||
vikacā nāma gurusutāḥ sitaikatārāḥ śikhāparityaktāḥ | ṣaṣṭiḥ pañcabhiradhikā snigdhā yāmyāśritāḥ pāpāḥ || 19 ||
nātivyaktāḥ sūkṣmā dīrghāḥ śuklā yatheṣṭadikprabhavāḥ | budhajāstaskarasaṃjñāḥ pāpaphalāstvekapañcāśat || 20 ||
kṣatajānalānurūpāstricūlatārāḥ kujātmajāḥ ṣaṣṭiḥ | nāmnā ca kauṅkumāste saumyāśāsaṃsthitāḥ pāpāḥ || 21 ||
triṃśatyadhikā rāhoste tāmasakīlakā iti khyātāḥ | raviśaśigā dṛśyante teṣāṃ phalamarkacāroktam || 22 ||
viṃśatyadhikamanyacchatamagnerviśvarūpasaṃjñānām | tīvrānalabhayadānāṃ jvālāmālākulatanūnām || 23 ||
śyāmāruṇā vitārāścāmararūpā vikīrṇadīdhitayaḥ | aruṇākhyā vāyoḥ saptasaptatiḥ pāpadāḥ paruṣāḥ || 24 ||
tārāpuñjanikāśā gaṇakā nāma prajāpateraṣṭau | dve ca śate caturadhike caturasrā brahmasantānāḥ || 25 ||
[ caturaśrā ] kaṅkā nāma varuṇajā dvātriṃśadvaṃśagulmasaṃsthānāḥ | śaśivatprabhāsametāstīvraphalāḥ ketavaḥ proktāḥ || 26 ||
ṣaṇṇavatiḥ kālasutāḥ kabandhasaṃjñāḥ kabandhasaṃsthānāḥ | puṇḍrābhayapradāḥ syurvirūpatārāśca te śikhinaḥ || 27 ||
[ caṇḍa ] śuklavipulaikatārā nava vidiśāṃ ketavaḥ samutpannāḥ | evaṃ ketusahasraṃ viśeṣameṣāmato vakṣye || 28 ||
udagāyato mahān snigdhamūrtiraparodayī vasāketuḥ | sadyaḥ karoti marakaṃ subhikṣamapyuttamaṃ kurute || 29 ||
tallakṣaṇo'sthiketuḥ sa tu rūkṣaḥ kṣudbhayāvahaḥ proktaḥ | snigdhastādṛkprācyāṃ śastrākhyo ḍamaramarakāya || 30 ||
dṛśyo'māvāsyāyāṃ kapālaketuḥ sadhūmraraśmiśikhaḥ | prāṅ nabhaso'rdhavicārī kṣutmarakāvṛṣṭirogakaraḥ || 31 ||
prāgvaiśvānara mārge śūlāgraḥ śyāvarūkṣatāmrārciḥ | nabhasastribhāgagāmī raudra iti kapālatulyaphalaḥ || 32 ||
[ vaśvānara | vaiśvānara ] aparasyāṃ calaketuḥ śikhayā yāmyāgrayāṅgulocchritayā | gacched yathā yathodaktathā tathā dairghyamāyāti || 33 ||
saptamunīn saṃspṛśya dhruvamabhijitameva ca pratinivṛttaḥ | nabhaso'rdhamātramitvā yāmyenāstaṃ samupayāti || 34 ||
hanyātprayāgakūlād yāvadavantīṃ ca puṣkarāraṇyam | udagapi ca devikāmapi bhūyiṣṭhaṃ madhyadeśākhyam || 35 ||
[ puṣkarāṇyam ] anyānapi sa deśān kva citkva ciddhanti rogadurbhikṣaiḥ | daśa māsānphalapāko'sya kaiścidaṣṭādaśa proktaḥ || 36 ||
prāgardharātradṛśyo yāmyāgraḥ śvetaketuranyaśca | ka iti yugākṛtirapare yugapattau saptadinadṛśyau || 37 ||
snigdhau subhikṣaśivadāvathādhikaṃ dṛśyate kanāmā yaḥ | daśa varṣāṇyupatāpaṃ janayati śastraprakopakṛtam || 38 ||
śveta iti jaṭākāro rūkṣaḥ śyāvo viyattribhāgagataḥ | vinivartate'pasavyaṃ tribhāgaśeṣāḥ prajāḥ kurute || 39 ||
ādhūmrayā tu śikhayā darśanamāyāti kṛttikāsaṃsthaḥ | jñeyaḥ sa raśmiketuḥ śvetasamānaṃ phalaṃ dhatte || 40 ||
dhruvaketuraniyatagatipramāṇavarṇākṛtirbhavati viṣvak | divyāntarikṣabhaumo bhavatyayaṃ snigdha iṣṭaphalaḥ || 41 ||
senāṅgeṣu nṛpāṇāṃ gṛhataruśaileṣu cāpi deśānām | gṛhiṇāmupaskareṣu ca vināśināṃ darśanaṃ yāti || 42 ||
kumuda iti kumudakāntirvāruṇyāṃ prākśikho niśāmekām | dṛṣṭaḥ subhikṣamatulaṃ daśa kila varṣāṇi sa karoti || 43 ||
sakṛdekayāmadṛśyaḥ susūkṣmatāro'pareṇa maṇiketuḥ | ṛjvī śikhāsya śuklā stanodgatā kṣīradhāreva || 44 ||
udayanneva subhikṣaṃ caturo māsān karotyasau sārdhān | prādurbhāvaṃ prāyaḥ karoti ca kṣudrajantūnām || 45 ||
jalaketurapi ca paścātsnigdhaḥ śikhayāpareṇa connatayā | nava māsān sa subhikṣaṃ karoti śāntiṃ ca lokasya || 46 ||
bhavaketurekarātraṃ dṛśyaḥ prāksūkṣmatārakaḥ snigdhaḥ | harilāṅgūlopamayā pradakṣiṇāvartayā śikhayā || 47 ||
yāvata eva muhūrtāndarśanamāyāti nirdiśetmāsān | tāvadatulaṃ subhikṣaṃ rūkṣe prāṇāntikān rogān || 48 ||
apareṇa padmaketurmṛṇālagauro bhavenniśāmekām | sapta karoti subhikṣaṃ varṣāṇyatiharṣayuktāni || 49 ||
āvarta iti niśārdhe savyaśikho'ruṇanibho'pare snigdhaḥ | yāvatkṣaṇān sa dṛśyastāvanmāsān subhikṣakaraḥ || 50 ||
paścātsandhyākāle saṃvarto nāma dhūmratāmraśikhaḥ | ākramya viyattryaṃśaṃ śūlāgrāvasthito raudraḥ || 51 ||
yāvata eva muhūrtāndṛśyo varṣāṇi hanti tāvanti | bhūpācchastranipātairudayarkṣaṃ cāpi pīḍayati || 52 ||
ye śastāstān hitvā ketubhirādhūpite atha vā spṛṣṭe | nakṣatre bhavati vadho yeṣāṃ rājñāṃ pravakṣye tān || 53 ||
[ ādhūmite ] aśvinyāmaśmakapaṃ bharaṇīṣu kirātapārthivaṃ hanyāt | bahulāsu kaliṅgeśaṃ rohiṇyāṃ śūrasenapatim || 54 ||
auśīnaramapi saumye jalajājīvādhipaṃ tathārdrāsu | āditye'śmaka nāthānpuṣye maghadhādhipaṃ hanti || 55 ||
[ nāthaṃ ] asikeśaṃ bhaujaṅge pitrye'ṅgaṃ pāṇḍyanāthamapi bhāgye | aujjayinikamāryamṇe sāvitre daṇḍakādhipatim || 56 ||
[ aujjayanikam ] citrāsu kurukṣetrādhipasya maraṇaṃ samādiśettajjñaḥ | kāśmīrakakāmbojau nṛpatī prābhañjane na staḥ || 57 ||
ikṣvākuralaka nāthaśca hanyate yadi bhavedviśākhāsu | maitre puṇḍrādhipatirjyeṣṭhāsu ca sārvabhaumavadhaḥ || 58 ||
[ nāthau | nātho | jyeṣṭhāsvatha ] mūle'ndhramadrakapatī jaladeve kāśipo maraṇameti | yaudheyakārjunāyanaśivicaidyānvaiśvadeve ca || 59 ||
hanyātkaikayanāthaṃ pāñcanadaṃ siṃhalādhipaṃ vāṅgam | naimiṣanṛpaṃ kirātaṃ śravaṇādiṣu ṣaṭsvimān kramaśaḥ || 60 ||
ulkābhitāḍitaśikhaḥ śikhī śivaḥ śivataro'tidṛṣṭo yaḥ | aśubhaḥ sa eva colāvagāṇasitahūṇacīnānām || 61 ||
[ abhivṛṣṭo ] namrā yataḥ śikhiśikhābhisṛtā yato vā ṛkṣaṃ ca yatspṛśati tatkathitāṃśca deśān | divyaprabhāvanihatān sa yathā garutmānbhuṅkte gato narapatiḥ parabhogibhogān || 62 ||

Chapter 12: agastyacārādhyāyaḥ [agastyacāra-adhyāya]

samudro'ntaḥ śailairmakaranakharotkhātaśikharaiḥ kṛtastoyocchittyā sapadi sutarāṃ yena ruciraḥ | patanmuktāmiśraiḥ pravaramaṇiratnāmbunivahaiḥ surānpratyādeṣṭuṃ mitamukuṭaratnāniva purā || 1 ||
[ sita ] yena cāmbuharaṇe'pi vidrumairbhūdharaiḥ samaṇiratnavidrumaiḥ | nirgataistaduragaiśca rājitaḥ sāgaro'dhikataraṃ virājitaḥ || 2 ||
prasphurattimijalebhajihmagaḥ kṣiptaratnanikaro mahodadhiḥ | āpadāṃ padagato'pi yāpito yena pītasalilo'maraśriyam || 3 ||
pracalattimiśuktijaśaṅkhacitaḥ salile'pahṛte'pi patiḥ saritām | sataraṅgasitotpalahaṃsabhṛtaḥ sarasaḥ śaradīva vibharti rucim || 4 ||
[ rucam ] timisitāmbudharaṃ maṇitārakaṃ sphaṭikacandramanambuśaraddyutiḥ | phaṇiphaṇopalaraśmiśikhigrahaṃ kuṭilageśaviyacca cakāra yaḥ || 5 ||
dinakararathamārgavicchittaye'bhyudyataṃ yaccalacchṛṅgamudbhrāntavidyādharāṃsāvasaktapriyāvyagradattāṅkadehāvalambāmbarātyucchritoddhūyamānadhvajaiḥ śobhitam | karikaṭamadamiśraraktāvalehānuvāsānusāridvirephāvalīnottamāṅgaiḥ kṛtānbāṇapuṣpairivottaṃsakāndhārayadbhirmṛgendraiḥ sanāthīkṛtāntardarīnirjharam ||
gaganatalamivollikhantaṃ pravṛddhairgajākṛṣṭaphulladrumatrāsavibhrāntamattadvirephāvalīhṛṣṭamandrasvanaiḥ śailakūṭaistarakṣarkṣaśārdūlaśākhāmṛgādhyāsitaiḥ | rahasi madanasaktayā revayā kāntayevopagūḍhaṃ surādhyāsitodyānamambhośanānnamūlānilāhāraviprānvitaṃ vindhyamastambhayad yaśca tasyodayaḥ śrūyatām || 6 ||
[ abhy | gīta ] udaye ca muneragastyanāmnaḥ kusamāyogamalapradūṣitāni | hṛdayāni satāmiva svabhāvātpunarambūni bhavanti nirmalāni || 7 ||
pārśvadvayādhiṣṭhitacakravākāmāpuṣṇatī sasvanahaṃsapaṅktim | tāmbūlaraktotkaṣitāgradantī vibhāti yoṣeva śaratsahāsā || 8 ||
[ sarit ] indīvarāsannasitotpalānvitā śaradbhramatṣaṭpadapaṅktibhūṣitā | sabhrūlatākṣepakaṭākṣavīkṣaṇā vidagdhayoṣeva vibhāti sasmarā || 9 ||
[ sarit ] indoḥ payodavigamopahitāṃ vibhūtiṃ draṣṭuṃ taraṅgavalayā kumudaṃ niśāsu | unmīlayatyalinilīnadalaṃ supakṣma vāpī vilocanamivāsitatārakāntam || 10 ||
nānāvicitrāmbujahaṃsakokakāraṇḍavāpūrṇataḍāgahastā | ratnaiḥ prabhūtaiḥ kusumaiḥ phalaiśca bhūryacchatīvārghamagastyanāmne || 11 ||
salilamamarapājñayojjhitaṃ yaddhanapariveṣṭitamūrtibhirbhujaṅgaiḥ | phaṇijanitaviṣāgnisampraduṣṭaṃ bhavati śivaṃ tadagastyadarśanena || 12 ||
smaraṇādapi pāpamapākurute kimuta stutibhirvaruṇāṅgaruhaḥ | munibhiḥ kathito'sya yathārghavidhiḥ kathayāmi tathaiva narendrahitam || 13 ||
saṃkhyāvidhānātpratideśamasya vijñāya sandarśanamādiśejjñaḥ | taccojjayinyāmagatasya kanyāṃ bhāgaiḥ svarākhyaiḥ sphuṭabhāskarasya || 14 ||
[ ujjayanyām ] īṣatprabhinne'ruṇaraśmijālairnaiśe'ndhakāre diśi dakṣiṇasyām | sāṃvatsarāveditadigvibhāge bhūpo'rghamurvyāṃ prayataḥ prayacchet || 15 ||
kālodbhavaiḥ surabhibhiḥ kusumaiḥ phalaiśca ratnaiśca sāgarabhavaiḥ kanakāmbaraiśca | dhenvā vṛṣeṇa paramānnayutaiśca bhakṣyairdadhyakṣataiḥ surabhidhūpavilepanaiśca || 16 ||
narapatirimamarghaṃ śraddadhāno dadhānaḥ pravigatagadadoṣo nirjitārātipakṣaḥ | bhavati yadi ca dadyātsapta varṣāṇi samyagjalanidhi raśanāyāḥ svāmitāṃ yāti bhūmeḥ || 17 ||
[ rasanāyāḥ ] dvijo yathālābhamupāhṛtārghaḥ prāpnoti vedānpramadāśca putrān | vaiśyaśca gāṃ bhūri ghanaṃ ca śūdro rogakṣayaṃ dharmaphalaṃ ca sarve || 18 ||
rogān karoti paruṣaḥ kapilastvavṛṣṭiṃ dhūmro gavāmaśubhakṛtsphuraṇo bhayāya | māñjiṣṭharāgasadṛśaḥ kṣudhamāhavāṃśca kuryādaṇuśca purarodhamagastyanāmā || 19 ||
śātakumbhasadṛśaḥ sphaṭikābhastarpayanniva mahīṃ kiraṇāgraiḥ | dṛśyate yadi tadā pracurānnā bhūrbhavatyabhayarogajanāḍhyā || 20 ||
[ kiraṇaughaiḥ | tataḥ ] ulkayā vinihataḥ śikhinā vā kṣudbhayaṃ marakameva vidhatte | dṛśyate sa kila hastagate'rke rohiṇīmupagate'stamupaiti || 21 ||
[ dhatte ]

Chapter 13: saptarṣicārādhyāyaḥ [saptarṣicāra-adhyāya]

saikāvalīva rājati sasitotpalamālinī sahāseva | nāthavatīva ca dig yaiḥ kauverī saptabhirmunibhiḥ || 1 ||
dhruvanāyakopadeśānnarinartīvottarā bhramadbhiśca | yaiścāramahaṃ teṣāṃ kathayiṣye vṛddhagargamatāt || 2 ||
[ narinarttī ] āsanmaghāsu munayaḥ śāsati pṛthvīṃ yudhiṣṭhire nṛpatau | ṣaḍdvikapañcadviyutaḥ śakakālastasya rājñaśca || 3 ||
ekaikasminnṛkṣe śataṃ śataṃ te caranti varṣāṇām | prāgudayato'pyavivarād rjūnnayati tatra saṃyuktāḥ || 4 ||
[ prāguttarataśca ete sadā udayante sasādhvīkāḥ ] pūrve bhāge bhagavānmarīcirapare sthito vasiṣṭho'smāt | tasyāṅgirāstato'tristasyāsannaḥ pulastyaśca || 5 ||
pulahaḥ kraturiti bhagānāsannā anukrameṇa pūrvādyāt | tatra vasiṣṭhaṃ munivaramupāśritārundhatī sādhvī || 6 ||
[ pūrvādyāḥ ] ulkāśanidhūmādyairhatā vivarṇā viraśmayo hrasvāḥ | hanyuḥ svaṃ svaṃ vargaṃ vipulāḥ snigdhāśca tadvṛddhyai || 7 ||
gandharvadevadānavamantrauṣadhisiddhayakṣanāgānām | pīḍākāro marīcirjñeyo vidyādharāṇāṃ ca || 8 ||
śakayavanadaradapāratakāmbojāṃstāpasānvanopetān | hanti vasiṣṭho'bhihato vivṛddhido raśmisampannaḥ || 9 ||
aṅgiraso jñānayutā dhīmanto brāhmaṇāśca nirdiṣṭāḥ | atreḥ kāntārabhavā jalajānyambhonidhiḥ saritaḥ || 10 ||
rakṣaḥ piśācadānavadaityabhujaṅgāḥ smṛtāḥ pulastyasya | pulahasya tu mūlaphalaṃ kratostu yajñāḥ sayajñabhṛtaḥ || 11 ||

Chapter 14: nakṣatrakūrmādhyāyaḥ [nakṣatrakūrma-adhyāya]

nakṣatratrayavargairāgneyādyairvyavasthitairnavadhā | bhāratavarṣe madhyaprāgādivibhājitā deśāḥ || 1 ||
[ madhyāt ] bhadrārimedamāṇḍavyasālvanīpojjihānasaṃkhyātāḥ | maruvatsaghoṣayāmunasārasvatamatsyamādhyamikāḥ || 2 ||
māthurakopajyotiṣadharmāraṇyāni śūrasenāśca | gauragrīvoddehikapāṇḍuguḍāśvatthapāñcālāḥ || 3 ||
sāketakaṅkakurukālakoṭikukurāśca pāriyātranagaḥ | audumbarakāpiṣṭhalagajāhvayāśceti madhyamidam || 4 ||
atha pūrvasyāmañjanavṛṣabhadhvajapadmamālyavadgirayaḥ | vyāghramukhasuhmakarvaṭacāndrapurāḥ śūrpakarṇāśca || 5 ||
khasamagadhaśibiragirimithilasamataṭoḍrāśvavadanadanturakāḥ | prāgjyotiṣalauhityakṣīrodasamudrapuruṣādāḥ || 6 ||
udayagiribhadragauḍakapauṇḍrotkalakāśimekalāmbaṣṭhāḥ | ekapadatāmraliptakakośalakā vardhamānāśca || 7 ||
[ tāmalipitaka ] āgneyyāṃ diśi kośalakaliṅgavaṅgopavaṅgajaṭharāṅgāḥ | śaulikavidarbhavatsāndhracedikāścordhvakaṇṭhāśca || 8 ||
vṛṣanālikeracarmadvīpā vindhyāntavāsinastripurī | śmaśrudharahemakuḍyavyālagrīvā mahāgrīvāḥ || 9 ||
[ hemakūṭya ] kiṣkindhakaṇṭakasthalaniṣādarāṣṭrāṇi purikadāśārṇāḥ | saha nagnaparṇaśabarairāśleṣādye trike deśāḥ || 10 ||
atha dakṣiṇena laṅkākālājinasaurikīrṇatālikaṭāḥ | girinagaramalayadarduramahendramālindyabharukacchāḥ || 11 ||
kaṅkaṭakaṅkaṇavanavāsiśibikaphaṇikārakoṅkaṇābhīrāḥ | ākaraveṇāvartakadaśapuragonardakeralakāḥ || 12 ||
[ ṭaṅkaṇa | āvantaka ] karṇāṭamahāṭavicitrakūṭanāsikyakollagiricolāḥ | krauñcadvīpajaṭādharakāveryo riṣyamūkaśca || 13 ||
vaidūryaśaṅkhamuktātrivāricaradharmapaṭṭanadvīpāḥ | gaṇarājyakṛṣṇavellūrapiśikaśūrpādrikusumanagāḥ || 14 ||
tumbavanakārmaṇayakayāmyodadhitāpasāśramā ṛṣikāḥ | kāñcīmarucīpaṭṭanaceryāryakasiṃhalā ṛṣabhāḥ || 15 ||
[ kārmaṇeyaka ] baladevapaṭṭanaṃ daṇḍakāvanatimiṅgilāśanā bhadrāḥ | kaccho'tha kuñjaradarī satāmraparṇīti vijñeyāḥ || 16 ||
nairṛtyāṃ diśi deśāḥ pahlavakāmbojasindhusauvīrāḥ | vaḍavāmukhāravāmbaṣṭhakapilanārīmukhānartāḥ || 17 ||
pheṇagiriyavanamārgarakarṇaprāveyapāraśavaśūdrāḥ | barbarakirātakhaṇḍakravyādābhīracañcūkāḥ || 18 ||
[ mākara | kravyāśyā ] hemagirisindhukālakaraivatakasurāṣṭrabādaradraviḍāḥ | svātyādye bhatritaye jñeyaśca mahārṇavo'traiva || 19 ||
aparasyāṃ maṇimānmeghavānvanaughaḥ kṣurārpaṇo'stagiriḥ | aparāntakaśāntikahaihayapraśastādrivokkāṇāḥ || 20 ||
pañcanadaramaṭhapāratatārakṣitijṛṅgavaiśyakanakaśakāḥ | nirmaryādā mlecchā ye paścimadiksthitāste ca || 21 ||
diśi paścimottarasyāṃ māṇḍavyatuṣāratālahalamadrāḥ | aśmakakulūtahalaḍāḥ strīrājyanṛsiṃhavanakhasthāḥ || 22 ||
[ tukhāra | haḍa ] veṇumatī phalgulukā guluhā marukuccacarmaraṅgākhyāḥ | ekavilocanaśūlikadīrghagrīvāsyakeśāśca || 23 ||
uttarataḥ kailāso himavānvasumān girirdhanuṣmāṃśca | krauñco meruḥ kuravastathottarāḥ kṣudramīnāśca || 24 ||
kaikayavasātiyāmunabhogaprasthārjunāyanāgnīdhrāḥ | ādarāntardvīpitrigartaturagānanāḥ śvamukhāḥ || 25 ||
[ ādarśāntadvīpi | turagānanāśvamukhāḥ ] keśadharacipiṭanāsikadāserakavāṭadhānaśaradhānāḥ | takṣaśilapuṣkalāvatakailāvatakaṇṭhadhānāśca || 26 ||
ambaramadrakamālavapauravakacchāradaṇḍapiṅgalakāḥ | māṇahalahūṇakohalaśītakamāṇḍavyabhūtapurāḥ || 27 ||
gāndhārayaśovatihematālarājanyakhacaragavyāśca | yaudheyadāsameyāḥ śyāmākāḥ kṣemadhūrtāśca || 28 ||
aiśānyāṃ merukanaṣṭarājyapaśupālakīrakāśmīrāḥ | abhisāradaradataṅgaṇakulūtasairindhravanarāṣṭrāḥ || 29 ||
[ sairindha ] brahmapuradārvaḍāmaravanarājyakirātacīnakauṇindāḥ | bhallāḥ paṭolajaṭāsurakunaṭakhasaghoṣakucikākhyāḥ || 30 ||
[ bhallāpalola | kunaṭhakhaṣa ] ekacaraṇānuviddhāḥ suvarṇabhūrvasudhanaṃ diviṣṭhāśca | pauravacīranivāsitrinetramuñjādrigāndharvāḥ || 31 ||
[ anuviśvāḥ | vasuvanaṃ | cīranivāsana | gandharvāḥ ] vargairāgneyādyaiḥ krūragrahapīḍitaiḥ krameṇa nṛpāḥ | pāñcālo māgadhikaḥ kāliṅgaśca kṣayaṃ yānti || 32 ||
āvanto'thānarto mṛtyuṃ cāyāti sindhusauvīraḥ | rājā ca hārahauro madreśo'nyaśca kauṇindaḥ || 33 ||

Chapter 15: nakṣatravyūhādhyāyaḥ [nakṣatravyūha-adhyāya]

āgneye sitakusumāhitāgnimantrajñasūtrabhāṣyajñāḥ | ākarikanāpitadvijaghaṭakārapurohitābdajñāḥ || 1 ||
rohiṇyāṃ suvratapaṇyabhūpadhaniyogayuktaśākaṭikāḥ | govṛṣajalacarakarṣakaśiloccayaiśvaryasampannāḥ || 2 ||
mṛgaśirasi surabhivastrābjakusumaphalaratnavanacaravihaṅgāḥ | mṛgasomapīthigāndharvakāmukā lekhahārāśca || 3 ||
raudre vadhabandhānṛtaparadārasteyaśāṭhyabhedaratāḥ | tuṣadhānyatīkṣṇamantrābhicāravetālakarmajñāḥ || 4 ||
āditye satyaudāryaśaucakularūpadhīyaśo'rthayutāḥ | uttamadhānyaṃ vaṇijaḥ sevābhiratāḥ saśilpijanāḥ || 5 ||
puṣye yavagodhūmāḥ śālīkṣuvanāni mantriṇo bhūpāḥ | salilopajīvinaḥ sādhavaśca yajñeṣṭisaktāśca || 6 ||
ahideve kṛtrimakandamūlaphalakīṭapannagaviṣāṇi | paradhanaharaṇābhiratāstuṣadhānyaṃ sarvabhiṣajaśca || 7 ||
pitrye dhanadhānyāḍhyāḥ koṣṭhāgārāṇi parvatāśrayiṇaḥ | pitṛbhaktavaṇigśūrāḥ kravyādāḥ strīdviṣo manujāḥ || 8 ||
prākphalgunīṣu naṭayuvatisubhagagāndharvaśilpipaṇyāni | karpāsalavaṇamakṣikatailāni kumārakāścāpi || 9 ||
[ mākṣika ] āryamṇe mārdavaśaucavinayapākhaṇḍidānaśāstraratāḥ | śobhanadhānyamahādhanakarmānuratāḥ samanujendrāḥ || 10 ||
[ pāṣaṇḍi ] haste taskarakuñjararathikamahāmātraśilpipaṇyāni | tuṣadhānyaṃ śrutayuktā vaṇijastejoyutāścātra || 11 ||
tvāṣṭre bhūṣaṇamaṇirāgalekhyagāndharvagandhayuktijñāḥ | gaṇitapaṭutantuvāyāḥ śālākyā rājadhānyāni || 12 ||
svātau khagamṛgaturagā vaṇijo dhānyāni vātabahulāni | asthirasauhṛdalaghusattvatāpasāḥ paṇyakuśalāśca || 13 ||
indrāgnidaivate raktapuṣpaphalaśākhinaḥ satilamudgāḥ | karpāsamāṣacaṇakāḥ purandarahutāśabhaktāśca || 14 ||
maitre śauryasametā gaṇanāyakasādhugoṣṭhiyānaratāḥ | ye sādhavaśca loke sarvaṃ ca śaratsamutpannam || 15 ||
paurandare'tiśūrāḥ kulavittayaśo'nvitāḥ parasvahṛtaḥ | vijigīṣavo narendrāḥ senānāṃ cāpi netāraḥ || 16 ||
mūle bheṣajabhiṣajo gaṇamukhyāḥ kusumamūlaphalavārtāḥ | bījānyatidhanayuktāḥ phalamūlairye ca vartante || 17 ||
[ vārttāḥ ] āpye mṛdavo jalamārgagāminaḥ satyaśaucadhanayuktāḥ | setukaravārijīvakaphalakusumānyambujātāni || 18 ||
viśveśvare mahāmātramallakarituragadevatāsaktāḥ | sthāvarayodhā bhogānvitāśca ye tejasā yuktāḥ || 19 ||
[ bhaktāḥ | caujasā ] śravaṇe māyāpaṭavo nityodyuktāśca karmasu samarthāḥ | utsāhinaḥ sadharmā bhāgavatāḥ satyavacanāśca || 20 ||
vasubhe mānonmuktāḥ klībācalasauhṛdāḥ striyāṃ dveṣyāḥ | dānābhiratā bahuvittasaṃyutāḥ śamaparāśca narāḥ || 21 ||
[ klībāś | dvaṣyāḥ | dveṣyāḥ ] varuṇeśe pāśikamatsyabandhajalajāni jalacarājīvāḥ | saukarikarajakaśauṇḍikaśākunikāścāpi varge'smin || 22 ||
āje taskarapaśupālahiṃsrakīnāśanīcaśaṭhaceṣṭāḥ | dharmavratairvirahitā niyuddhakuśalāśca ye manujāḥ || 23 ||
āhirbudhnye viprāḥ kratudānatapoyutā mahāvibhavāḥ | āśramiṇaḥ pākhaṇḍā nareśvarāḥ sāradhānyaṃ ca || 24 ||
[ āhirbudhnyu | pāṣaṇḍā ] pauṣṇe salilajaphalakusumalavaṇamaṇiśaṅkhamauktikābjāni | surabhikusumāni gandhā vaṇijo naukarṇadhārāśca || 25 ||
aśvinyāmaśvaharāḥ senāpativaidyasevakāsturagāḥ | turagārohā vaṇijo rūpopetāsturagarakṣāḥ || 26 ||
[ turagārohāśca vanig ] yāmye'sṛkpiśitabhujaḥ krūrā vadhabandhatāḍanāsaktāḥ | tuṣadhānyaṃ nīcakulodbhavā vihīnāśca sattvena || 27 ||
pūrvātrayaṃ sānalamagrajānāṃ rājñāṃ tu puṣyeṇa sahottarāṇi | sapauṣṇamaitraṃ pitṛdaivataṃ ca prajāpaterbhaṃ ca kṛṣīvalānām || 28 ||
ādityahastābhijidāśvināni vaṇigjanānāṃ pravadanti tāni | mūlatrinetrānilavāruṇāni bhānyugrajāteḥ prabhaviṣṇutāyāḥ || 29 ||
[ bhāni | prabhaviṣṇutāyām ] saumyaindracitrāvasudaivatāni sevājanasvāmyamupāgatāni | sārpaṃ viśākhā śravaṇo bharaṇyaścaṇḍālajāterabhinirdiśanti || 30 ||
[ iti nirdaśanti ] raviravisutabhogamāgataṃ kṣitisutabhedanavakradūṣitam | grahaṇagatamatholkayā hataṃ niyatamuṣākarapīḍitaṃ ca yat || 31 ||
tadupahatamiti pracakṣate prakṛtiviparyayayātameva vā | nigaditaparivargadūṣaṇaṃ kathitaviparyayagaṃ samṛddhaye || 32 ||

Chapter 16: grahabhaktiyogādhyāyaḥ [grahabhaktiyoga-adhyāya]

prāṅ narmadārdhaśoṇoḍravaṅgasuhmāḥ kaliṅgabāhlīkāḥ | śakayavanamagadhaśabaraprāgjyotiṣacīnakāmbojāḥ || 1 ||
mekalakirātaviṭakā bahirantaḥ śailajāḥ pulindāśca | draviḍānāṃ prāgardhaṃ dakṣiṇakūlaṃ ca yamunāyāḥ || 2 ||
campodumbarakauśāmbicedivindhyāṭavīkaliṅgāśca | puṇḍrā golāṅgūlaśrīparvatavardhamānāni || 3 ||
[ vardhamānāśca ] ikṣumatītyatha taskarapāratakāntāragopabījānām | tuṣadhānyakaṭukatarukanakadahanaviṣasamaraśūrāṇām || 4 ||
bheṣajabhiṣakcatuṣpadakṛṣikaranṛpahiṃsrayāyicaurāṇām | vyālāraṇyayaśoyutatīkṣṇāṇāṃ bhāskaraḥ svāmī || 5 ||
girisaliladurgakośalabharukacchasamudraromakatuṣārāḥ | vanavāsitaṅgaṇahalastrīrājyamahārṇavadvīpāḥ || 6 ||
[ tukhārāḥ ] madhurarasakusumaphalasalilalavaṇamaṇiśaṅkhamauktikābjānām | śāliyavauṣadhigodhūmasomapākrandaviprāṇām || 7 ||
sitasubhagaturagaratikarayuvaticamūnāthabhojyavastrāṇām | śṛṅginiśācarakārṣakayajñavidāṃ cādhipaścandraḥ || 8 ||
śoṇasya narmadāyā bhīmarathāyāśca paścimārdhasthāḥ | nirvindhyā vetravatī siprā godāvarī veṇā || 9 ||
mandākinī payoṣṇī mahānadī sindhumālatīpārāḥ | uttarapāṇḍyamahendrādrivindhyamalayopagāścolāḥ || 10 ||
draviḍavidehāndhrāśmakabhāsāparakauṅkaṇāḥ samantriṣikāḥ | kuntalakeraladaṇḍakakāntipuramlecchasaṅkariṇaḥ || 11 ||
[ bhāsāpura | saṅkarajāḥ ] nāsikyabhogavardhanavirāṭavindhyādripārśvagā deśāḥ | ye ca pibanti sutoyāṃ tāpīṃ ye ca api gomatīsalilam || K(12) ||
nāgarakṛṣikarapāratahutāśanājīviśastravārtānām | āṭavikadurgakarvaṭavadhikanṛśaṃsāvaliptānām || 12 ||
[ śastravārttānām | vadhaka ] narapatikumārakuñjaradāmbhikaḍimbhābhighātapaśupānām | raktaphalakusumavidrumacamūpaguḍamadyatīkṣṇānām || 13 ||
kośabhavanāgnihotrikadhātvākaraśākyabhikṣucaurāṇām | śaṭhadīrghavairabahvāśināṃ ca vasudhāsuto'dhipatiḥ || 14 ||
lohityaḥ sindhunadaḥ sarayūrgāmbhīrikā rathākhyā ca | gaṅgākauśikyādyāḥ sarito vaidehakāmbojāḥ || 15 ||
mathurāyāḥ pūrvārdhaṃ himavadgomantacitrakūṭasthāḥ | saurāṣṭrasetujalamārgapaṇyabilaparvatāśrayiṇaḥ || 16 ||
udapānayantragāndharvalekhyamaṇirāgagandhayuktividaḥ | ālekhyaśabdagaṇitaprasādhakāyuṣyaśilpajñāḥ || 17 ||
carapuruṣakuhakajīvakaśiśukaviśaṭhasūcakābhicāraratāḥ | dūtanapuṃsakahāsyajñabhūtatantrendrajālajñāḥ || 18 ||
ārakṣakanaṭanartakaghṛtatailasnehabījatiktāni | vratacārirasāyanakuśalavesarāścandraputrasya || 19 ||
sindhunadapūrvabhāgo mathurāpaścārdhabharatasauvīrāḥ | srughnaudīcyavipāśāsaricchatadrū ramaṭhaśālvāḥ || 20 ||
[ udīcya | sālvāḥ ] traigartapauravāmbaṣṭhapāratā vāṭadhānayaudheyāḥ | sārasvatārjunāyanamatsyārdhagrāmarāṣṭrāṇi || 21 ||
[ pauraba ] hastyaśvapurohitabhūpamantrimāṅgalyapauṣṭikāsaktāḥ | kāruṇyasatyaśaucavratavidyādānadharmayutāḥ || 22 ||
pauramahādhanaśabdārthavedaviduṣo'bhicāranītijñāḥ | manujeśvaropakaraṇaṃ chatradhvajacāmarādyaṃ ca || 23 ||
śaileyakuṣṭhamāṃsītagararasasaindhavāni vallījam | madhurarasamadhūcchiṣṭāni corakaśceti jīvasya || 24 ||
[ kaṣṭha ] takṣaśilamartikāvatabahugirigāndhārapuṣkalāvatakāḥ | prasthalamālavakaikayadāśārṇośīnarāḥ śibayaḥ || 25 ||
[ mārtikāvata ] ye ca pibanti vitastāmirāvatīṃ candrabhāgasaritaṃ ca | ratharajatākarakuñjaraturagamahāmātradhanayuktāḥ || 26 ||
surabhikusumānulepanamaṇivajravibhūṣaṇāmburuhaśayyāḥ | varataruṇayuvatikāmopakaraṇamṛṣṭānnamadhurabhujaḥ || 27 ||
udyānasalilakāmukayaśaḥ sukhaudāryarūpasampannāḥ | vidvadamātyavaṇigjanaghaṭakṛccitrāṇḍajāstriphalāḥ || 28 ||
kauśeyapaṭṭakambalapatraurṇikarodhrapatracocāni | jātīphalāguruvacāpippalyaścandanaṃ ca bhṛgoḥ || 29 ||
ānartārbudapuṣkarasaurāṣṭrābhīraśūdraraivatakāḥ | naṣṭā yasmindeśe sarasvatī paścimo deśaḥ || 30 ||
kurubhūmijāḥ prabhāsaṃ vidiśā vedasmṛtī mahītaṭajāḥ | khalamalinanīcatailikavihīnasattvopahatapuṃstvāḥ || 31 ||
bāndhanaśākunikāśucikaivartavirūpavṛddhasaukarikāḥ | gaṇapūjyaskhalitavrataśabarapulindārthaparihīnāḥ || 32 ||
[ bandhana ] kaṭutiktarasāyanavidhavayoṣito bhujagataskaramahiṣyaḥ | kharakarabhacaṇakavātalaniṣpāvāścārkaputrasya || 33 ||
[ vātula ] giriśikharakandaradarīviniviṣṭā mlecchajātayaḥ śūdrāḥ | gomāyubhakṣaśūlikavokkāṇāśvamukhavikalāṅgāḥ || 34 ||
kulapāṃsanahiṃsrakṛtaghnacauraniḥsatyaśaucadānāśca | kharacaraniyuddhavittīvraroṣagarttāśrayā nīcāḥ || 35 ||
[ garbhāśayā ] upahatadāmbhikarākṣasanidrābahulāśca jantavaḥ sarve | dharmeṇa ca saṃtyaktā māṣatilāścārkaśaśiśatroḥ || 36 ||
giridurgapahlavaśvetahūṇacolāvagāṇamarucīnāḥ | pratyantadhanimahecchavyavasāyaparākramopetāḥ || 37 ||
paradāravivādaratāḥ pararandhrakutūhalā madotsiktāḥ | mūrkhādhārmikavijigīṣavaśca ketoḥ samākhyātāḥ || 38 ||
udayasamaye yaḥ snigdhāṃśurmahānprakṛtisthito yadi ca na hato nirghātolkārajograhamardanaiḥ | svabhavanagataḥ svoccaprāptaḥ śubhagrahavīkṣitaḥ sa bhavati śivasteṣāṃ yeṣāṃ prabhuḥ parikīrtitaḥ || 39 ||
abhihitaviparītalakṣaṇe kṣayamupagacchati tatparigrahaḥ | ḍamarabhayagadāturā janā narapatayaśca bhavanti duḥkhitāḥ || 40 ||
[ lakṣanaiḥ ] yadi na ripukṛtaṃ bhayaṃ nṛpāṇāṃ svasutakṛtaṃ niyamādamātyajaṃ vā | bhavati janapadasya cāpyavṛṣṭyā gamanamapūrvapurādrinimnagāsu || 41 ||

Chapter 17: grahayuddhādhyāyaḥ [grahayuddha-adhyāya]

yuddhaṃ yathā yadā vā bhaviṣyamādiśyate trikālajñaiḥ | tadvijñānaṃ karaṇe mayā kṛtaṃ sūryasiddhānte || 1 ||
[ bhaviṣyad | siddhāntāt ] viyati caratāṃ grahāṇāmuparyuparyātmamārgasaṃsthānām | atidūrāddṛgviṣaye samatāmiva samprayātānām || 2 ||
āsannakramayogādbhedollekhāṃśumardanāsavyaiḥ | yuddhaṃ catuṣprakāraṃ parāśarādyairmunibhiruktam || 3 ||
[ asavyaḥ ] bhede vṛṣṭivināśo bhedaḥ suhṛdāṃ mahākulānāṃ ca | ullekhe śastrabhayaṃ mantrivirodhaḥ priyānnatvam || 4 ||
amśuvirodhe yuddhāni bhūbhṛtāṃ śastrarukkṣudavamardāḥ | yuddhe cāpyapasavye bhavanti yuddhāni bhūpānām || 05 ||
ravirākrando madhye pauraḥ pūrve'pare sthito yāyī | paurā budhagururavijā nityaṃ śītāṃśurākrandaḥ || 6 ||
[ ākrandraḥ ] ketukujarāhuśukrā yāyina ete hatā ghnanti | ākrandayāyipaurān jayino jayadāḥ svavargasya || 7 ||
[ grahā hanyuḥ | jayadā ] paure paureṇa hate paurāḥ paurānnṛpānvinighnanti | evaṃ yāyyākrandā nāgarayāyigrahāścaiva || 8 ||
[ yāyyākrandau ] dakṣiṇadiksthaḥ paruṣo vepathuraprāpya sannivṛtto'ṇuḥ | adhirūḍho vikṛto niṣprabho vivarṇaśca yaḥ sa jitaḥ || 9 ||
uktaviparītalakṣaṇasampanno jayagato vinirdeśyaḥ | vipulaḥ snigdho dyutimāndakṣiṇadikstho'pi jayayuktaḥ || 10 ||
[ vinirdiṣṭaḥ ] dvāvapi mayūkhayuktau vipulau snigdhau samāgame bhavataḥ | tatra anyonyaṃ prītirviparītāvātmapakṣaghnau || 11 ||
[ anyonyaprītir ] yuddhaṃ samāgamo vā yadyavyaktau svalakṣaṇairbhavataḥ | bhuvi bhūbhṛtāmapi tathā phalamavyaktaṃ vinirdeśyam || 12 ||
[ tu lakṣaṇair ] guruṇā jite'vanisute bāhlīkā yāyino'gnivārtāśca | śaśijena śūrasenāḥ kaliṅgaśālvāśca pīḍyante || 13 ||
[ agnivārttāśca | sālvāś ] saureṇāre vijite jayanti paurāḥ prajāśca sīdanti | koṣṭhāgāramlecchakṣatriyatāpaśca śukrajite || 14 ||
[ koṣṭhāgāra ] bhaumena hate śaśije vṛkṣasarittāpasāśmakanarendrāḥ | uttaradiksthāḥ kratudīkṣitāśca santāpamāyānti || 15 ||
guruṇā jite budhe mlecchaśūdracaurārthayuktapaurajanāḥ | traigartapārvatīyāḥ pīḍyante kampate ca mahī || 16 ||
[ budhe jite ] ravijena budhe dhvaste nāvikayodhābjasadhanagarbhiṇyaḥ | bhṛguṇā jite'gnikopaḥ sasyāmbudayāyividhvaṃsaḥ || 17 ||
jīve śukrābhihate kulūtagāndhārakaikayā madrāḥ | śālvā vatsā vaṅgā gāvaḥ sasyāni pīḍyante || 18 ||
[ sālvā | naśyanti ] bhaumena hate jīve madhyo deśo nareśvarā gāvaḥ | saureṇa cārjunāyanavasātiyaudheyaśibiviprāḥ || 19 ||
śaśitanayenāpi jite bṛhaspatau mlecchasatyaśastrabhṛtaḥ | upayānti madhyadeśaśca saṃkṣayaṃ yacca bhaktiphalam || 20 ||
śukre bṛhaspatijite yāyī śreṣṭho vināśamupayāti | brahmakṣatravirodhaḥ salilaṃ ca na vāsavastyajati || 21 ||
[ hate ] kośalakaliṅgavaṅgā vatsā matsyāśca madhyadeśayutāḥ | mahatīṃ vrajanti pīḍāṃ napuṃsakāḥ śūrasenāśca || 22 ||
kujavijite bhṛgutanaye balamukhyavadho narendrasaṃgrāmāḥ | saumyena pārvatīyāḥ kṣīravināśo'lpavṛṣṭiśca || 23 ||
ravijena site vijite guṇamukhyāḥ śastrajīvinaḥ kṣatram | jalajāśca nipīḍyante sāmānyaṃ bhaktiphalamanyat || 24 ||
[ gaṇamukhyāḥ ] asite sitena nihate'rghavṛddhirahivihagamānināṃ pīḍā | kṣitijena taṅgaṇāndhroḍrakāśibāhlīkadeśānām || 25 ||
saumyena parābhūte mande'ṅgavaṇigvihaṅgapaśunāgāḥ | santāpyante guruṇā strībahulā mahiṣakaśakāśca || 26 ||
ayaṃ viśeṣo'bhihito hatānāṃ kujajñavāgīśasitāsitānām | phalaṃ tu vācyaṃ grahabhaktito'nyad yathā tathā ghnanti hatāḥ svabhaktīḥ || 27 ||

Chapter 18: śaśigrahasamāgamādhyāyaḥ [śaśigrahasamāgama-adhyāya]

bhānāṃ yathāsambhavamuttareṇa yāto grahāṇāṃ yadi vā śaśāṅkaḥ | pradakṣiṇaṃ tacchubhadaṃ nṛpāṇāṃ yāmyena yāto na śivaḥ śaśāṅkaḥ || 1 ||
[ śubhakṛnnarāṇāṃ ] candramā yadi kujasya yātyudakpārvatīyabalaśālināṃ jayaḥ | kṣatriyāḥ pramuditāḥ sayāyino bhūridhānyamuditā vasundharā || 2 ||
uttarataḥ svasutasya śaśaṅkaḥ paurajayāya subhikṣakaraśca | sasyacayaṃ kurute janahārdiṃ kośacayaṃ ca narādhipatīnām || 3 ||
bṛhaspateruttarage śaśāṅke pauradvijakṣatriyapaṇḍitānām | dharmasya deśasya ca madhyamasya vṛddhiḥ subhikṣaṃ muditāḥ prajāśca || 4 ||
bhārgavasya yadi yātyudak śaśī kośayuktagajavājivṛddhidaḥ | yāyināṃ ca vijayo dhanuṣmatāṃ sasyasampadapi cottamā tadā || 5 ||
ravijasya śaśī pradakṣiṇaṃ kuryāccetpurabhūbhṛtāṃ jayaḥ | śakabāhlikasindhupahlavā mudabhājo yavanaiḥ samanvitāḥ || 6 ||
[ mudbhājo ] yeṣāmudaggaccchati bhagrahāṇāṃ prāleyaraśmirnirupadravaśca | taddravyapauretarabhaktideśānpuṣṇāti yāmyena nihanti tāni || 7 ||
śaśini phalamudaksthe yadgrahasyopadiṣṭaṃ bhavati tadapasavye sarvameva pratīpam | iti śaśisamavāyāḥ kīrtitā bhagrahāṇāṃ na khalu bhavati yuddhaṃ sākamindorgraharkṣaiḥ || 8 ||
[ udakasthe | kīrttitā ]

Chapter 19: grahavarṣaphalādhyāyaḥ [grahavarṣaphala-adhyāya]

sarvatra bhūrviralasasyayutā vanāni daivādbibhakṣayiṣudaṃṣṭrisamāvṛtāni | nadyaśca naiva hi payaḥ pracuraṃ sravanti rugbheṣajāni na tathātibalānvitāni || 1 ||
[ syandanti | ca | sravantyo ] tīkṣṇaṃ tapatyaditijaḥ śiśire'pi kāle nātyambudā jalamuco'calasannikāśāḥ | naṣṭaprabharkṣagaṇaśītakaraṃ nabhaśca sīdanti tāpasakulāni sagokulāni || 2 ||
hastyaśvapattimadasahyabalairupetā bāṇāsanāsimuśalātiśayāścaranti | ghnanto nṛpā yudhi nṛpānucaraiśca deśān saṃvatsare dinakarasya dine'tha māse || 3 ||
vyāptaṃ nabhaḥ pracalitācalasannikāśairvyālāñjanāligavalacchavibhiḥ payodaiḥ | gāṃ pūrayadbhirakhilāmamalābhiradbhirutkaṇṭhitena guruṇā dhvanitena cāśāḥ || 4 ||
[ utkaṇṭhakena ] toyāni padmakumudotpalavantyatīva phulladrumāṇyupavanānyalināditāni | gāvaḥ prabhūtapayaso nayanābhirāmā rāmā ratairavirataṃ ramayanti rāmān || 5 ||
godhūmaśāliyavadhānyavarekṣuvāṭā bhūḥ pālyate nṛpatibhirnagarākarāḍhyā | cityaṅkitā kratuvareṣṭivighuṣṭanādā saṃvatsare śiśiragorabhisampravṛtte || 6 ||
vātoddhataścarati vahniratipracaṇḍo grāmānvanāni nagarāṇi ca sandidhakṣuḥ | hāheti dasyugaṇapātahatā raṭanti niḥsvīkṛtā vipaśavo bhuvi martyasaṃghāḥ || 7 ||
abhyunnatā viyati saṃhatamūrtayo'pi muñcanti kutra cidapaḥ pracuraṃ payodāḥ | sīmni prajātamapi śoṣamupaiti sasyaṃ niṣpannamapyavinayādapare haranti || 8 ||
[ na kva cid ] bhūpā na samyagabhipālanasaktacittāḥ pittottharukpracuratā bhujagaprakopaḥ | evaṃvidhairupahṛtā bhavati prajeyaṃ saṃvatsare'vanisutasya vipannasasyā || 9 ||
[ upahatā ] māyendrajālakuhakākaranāgarāṇāṃ gāndharvalekhyagaṇitāstravidāṃ ca vṛddhiḥ | piprīṣayā nṛpatayo'dbhutadarśanāni ditsanti tuṣṭijananāni parasparebhyaḥ || 10 ||
vārtā jagatyavitathā vikalā trayī ca samyakcaratyapi manoriva daṇḍanītiḥ | adhyakṣara svabhiniviṣṭadhiyo'pi ke cidānvīkṣikīṣu ca paraṃ padamīhamānāḥ || 11 ||
[ vārttā | adhyakṣaraṃ | atra ] hāsyajñadūtakavibālanapuṃsakānāṃ yuktijñasetujalaparvatavāsināṃ ca | hārdiṃ karoti mṛgalāñchanajaḥ svake'bde māse'tha vā pracuratā bhuvi cauṣadhīnām || 12 ||
[ pracuratāṃ ] dhvaniruccarito'dhvare dyugāmī vipulo yajñamuṣāṃ manāṃsi bhindan | vicaratyaniśaṃ dvijottamānāṃ hṛdayānandakaro'dhvarāṃśabhājām || 13 ||
kṣitiruttamasasyavatyanekadvipapattyaśvadhanorugokulāḍhyā | kṣitipairabhipālanapravṛddhā dyucaraspardhijanā tadā vibhāti || 14 ||
vividhairviyadunnataiḥ payodairvṛtamurvīṃ payasābhitarpayadbhiḥ | surarājaguroḥ śubhe tu varṣe bahusasyā kṣitiruttamarddhiyuktā || 15 ||
[ atra ] śālīkṣumatyapi dharā dharaṇīdharābhadhārādharojjhitapayaḥ paripūrṇavaprā | śrīmatsaroruhatatāmbutaḍāgakīrṇā yoṣeva bhātyabhinavābharaṇojjvalāṅgī || 16 ||
kṣatraṃ kṣitau kṣapitabhūribalāripakṣamudghuṣṭanaikajayaśabdavirāvitāśam | saṃhṛṣṭaśiṣṭajanaduṣṭavinaṣṭavargāṃ gāṃ pālayantyavanipā nagarākarāḍhyām || 17 ||
pepīyate madhu madhau saha kāminībhirjegīyate śravaṇahāri saveṇuvīṇam | bobhujyate'tithisuhṛtsvajanaiḥ sahānnamabde sitasya madanasya jayāvaghoṣaḥ || 18 ||
udvṛttadasyugaṇabhūriraṇākulāni rāṣṭrāṇyanekapaśuvittavinākṛtāni | rorūyamāṇahatabandhujanairjanaiśca rogottamākulakulāni bubhukṣayā ca || 19 ||
[ uddhata ] vātoddhatāmbudharavarjitamantarikṣamārugṇanaikaviṭapaṃ ca dharātalaṃ dyauḥ | naṣṭārkacandrakiraṇātirajo'vanaddhā toyāśayāśca vijalāḥ sarito'pi tanvyaḥ || 20 ||
jātāni kutra cidatoyatayā vināśamṛcchanti puṣṭimaparāṇi jalokṣitāni | sasyāni mandamabhivarṣati vṛtraśatrurvarṣe divākarasutasya sadā pravṛtte || 21 ||
[ vṛtraśatrau ] aṇurapaṭumayūkho nīcago'nyairjito vā na sakalaphaladātā puṣṭido'to'nyathā yaḥ | yadaśubhamaśubhe'bde māsajaṃ tasya vṛddhiḥ śubhaphalamapi caivaṃ yāpyamanyonyatāyām || 22 ||

Chapter 20: grahaśṛṅgāṭakādhyāyaḥ [grahaśṛṅgāṭaka-adhyāya]

yasyāṃ diśi dṛśyante viśanti tārāgrahā raviṃ sarve | bhavati bhayaṃ diśi tasyāmāyudhakopakṣudhātaṅkaiḥ || 1 ||
cakradhanuḥ śṛṅgāṭakadaṇḍapuraprāsavajrasaṃsthānāḥ | kṣudvṛṣṭikarā loke samarāya ca mānavendrāṇām || 2 ||
[ avṛṣṭikarā ] yasmin khāṃśe dṛśyā grahamālā dinakare dināntagate | tatrānyo bhavati nṛpaḥ paracakropadravaśca mahān || 3 ||
tasminnṛkṣe kuryuḥ samāgamaṃ tajjanān grahā hanyuḥ | avibhedinaḥ parasparamamalamayūkhāḥ śivāsteṣām || 4 ||
[ yasminn | avibhedanāḥ ] grahasaṃvartasamāgamasammohasamājasannipātākhyāḥ | kośaścetyeteṣāmabhidhāsye lakṣaṇaṃ saphalaṃ || 5 ||
ekarkṣe catvāraḥ saha paurairyāyino'tha vā pañca | saṃvarto nāma bhavecchikhirāhuyutaḥ sa sammohaḥ || 6 ||
pauraḥ paurasameto yāyī saha yāyinā samājākhyaḥ | yamajīvasaṅgame'nyo yadyāgacchettadā kośaḥ || 7 ||
uditaḥ paścādekaḥ prākcānyo yadi sa sannipātākhyaḥ | avikṛtatanavaḥ snigdhā vipulāśca samāgame dhanyāḥ || 8 ||
samau tu saṃvartasamāgamākhyau sammohakośau bhayadau prajānām | samājasaṃjño susamā pradiṣṭā vairaprakopaḥ khalu sannipāte || 9 ||
[ samājñaḥ susamaḥ pradiṣṭo ]

Chapter 21: garbhalakṣaṇādhyāyaḥ [garbhalakṣaṇa-adhyāya]

annaṃ jagataḥ prāṇāḥ prāvṛṭkālasya cānnamāyattam | yasmādataḥ parīkṣyaḥ prāvṛṭkālaḥ prayatnena || 1 ||
tallakṣaṇāni munibhiryāni nibaddhāni tāni dṛṣṭvedam | kriyate gargaparāśarakāśyapavajrādi racitāni || 2 ||
[ vātsyādi ] daivavidavihitacitto dyuniśaṃ yo garbhalakṣaṇe bhavati | tasya muneriva vāṇī na bhavati mithyāmbunirdeśe || 3 ||
[ avahitacitto ] kiṃ vātaḥ paramanyacchāstrajyāyo asti yadviditvaiva | pradhvaṃsinyapi kāle trikāladarśī kalau bhavati || 04 ||
[ śāstraṃ jyāyo ] ke cidvadanti kārtika śuklāntamatītya garbhadivasāḥ syuḥ | na ca tanmataṃ bahūnāṃ gargādīnāṃ mataṃ vakṣye || 5 ||
[ kārttika | tu ] mārgaśiraḥsita pakṣapratipatprabhṛti kṣapākare'ṣāḍhām | pūrvāṃ vā samupagate garbhāṇāṃ lakṣaṇaṃ jñeyam || 6 ||
[ mārgaśiraśukla ] yannakṣatramupagate garbhaścandre bhavetsa candravaśāt | pañcanavate dinaśate tatraiva prasavamāyāti || 7 ||
sitapakṣabhavāḥ kṛṣṇe śukle kṛṣṇā dyusambhavā rātrau | naktaṃprabhavāścāhani sandhyājātāśca sandhyāyām || 8 ||
mṛgaśīrṣādyā garbhā mandaphalāḥ pauṣaśuklajātāśca | pauṣasya kṛṣṇapakṣeṇa nirdiśecchrāvaṇasya sitam || 9 ||
māghasitotthā garbhāḥ śrāvaṇakṛṣṇe prasūtimāyānti | māghasya kṛṣṇapakṣeṇa nirdiśedbhādrapadaśuklam || 10 ||
phālgunaśuklasamutthā bhādrapadasyāsite vinirdeśyāḥ | tasyaiva kṛṣṇapakṣodbhavāstu ye te'śvayugśukle || 11 ||
caitrasitapakṣajātāḥ kṛṣṇe'śvayujasya vāridā garbhāḥ | caitrāsitasambhūtāḥ kārtikaśukle abhivarṣanti || 12 ||
[ kārttikaśukle ] pūrvodbhūtāḥ paścādaparotthāḥ prāgbhavanti jīmūtāḥ | śeṣāsvapi dikṣvevaṃ viparyayo bhavati vāyośca || 13 ||
hlādimṛdūdagśivaśakradigbhavo māruto viyadvimalam | snigdhasitabahulapariveṣaparivṛtau himamayakhārkau || 14 ||
[ mayūkhārkau ] pṛthubahulasnigdhaghanaṃ ghanasūcīkṣurakalohitābhrayutam | kākāṇḍamecakābhaṃ viyadviśuddhendunakṣatram || 15 ||
suracāpamandragarjitavidyutpratisūryakā śubhā sandhyā | śaśiśivaśakrāśāsthāḥ śāntaravāḥ pakṣimṛgasaṅghāḥ || 16 ||
[ pratisūryakāḥ ] vipulāḥ pradakṣiṇacarāḥ snigdhamayūkhā grahā nirupasargāḥ | taravaśca nirupasṛṣṭāṅkurā naracatuṣpadā hṛṣṭāḥ || 17 ||
garbhāṇāṃ puṣṭikarāḥ sarveṣāmeva yo'tra tu viśeṣaḥ | svartusvabhāvajanito garbhavivṛddhyai tamabhidhāsye || 18 ||
[ vivṛddhau ] pauṣe samārgaśīrṣe sandhyārāgo'mbudāḥ sapariveṣāḥ | nātyarthaṃ mṛgaśīrṣe śītaṃ pauṣe'tihimapātaḥ || 19 ||
māghe prabalo vāyustuṣārakaluṣadyutī raviśaśāṅkau | atiśītaṃ saghanasya ca bhānorastodayau dhanyau || 20 ||
phālgunamāse rūkṣaścaṇḍaḥ pavano'bhrasamplavāḥ snigdhāḥ | pariveṣāścāsakalāḥ kapilastāmro raviśca śubhaḥ || 21 ||
pavanaghanavṛṣṭiyuktāścaitre garbhāḥ śubhāḥ sapariveṣāḥ | ghanapavanasalilavidyutstanitaiśca hitāya vaiśākhe || 22 ||
muktārajatanikāśāstamālanīlotpalāñjanābhāsaḥ | jalacarasattvākārā grabheṣu ghanāḥ prabhūtajalāḥ || 23 ||
tīvradivākarakiraṇābhitāpitā mandamārutā jaladāḥ | ruṣitā iva dhārābhirvisṛjantyambhaḥ prasavakāle || 24 ||
garbhopaghātaliṅgānyulkāśanipāṃśupātadigdāhaḥ | kṣitikampakhapurakīlakaketugrahayuddhanirghātāḥ || 25 ||
rudhirādivṛṣṭivaikṛtaparighendradhanūṃṣi darśanaṃ rāhoḥ | ityutpātairetaistrividhaiścānyairhato garbhaḥ || 26 ||
svartusvabhāvajanitaiḥ sāmānyairyaiśca lakṣaṇairvṛddhiḥ | garbhāṇām viparītaistaireva viparyayo bhavati || 27 ||
bhadrapadādvayaviśvāmbu deva paitāmaheṣvatha ṛkṣeṣu | sarveṣv ṛtuṣu vivṛddho garbho bahutoyado bhavati || 28 ||
[ daiva ] śatabhiṣagāśleṣārdrāsvātimaghāsaṃyutaḥ śubho garbhaḥ | puṣṇāti bahūndivasān hantyutpātairhatastrividhaiḥ || 29 ||
mṛgamāsādiṣvaṣṭau ṣaṭ ṣoḍaśa viṃśatiścaturyuktā | viṃśatiratha divasatrayamekatamarkṣeṇa pañcabhyaḥ || 30 ||
pañcanimittaiḥ śatayojanaṃ tadardhārdhamekahānyātaḥ | varṣati pañcanimittād rūpeṇaikena yo garbhaḥ || 31 ||
[ pañcasamantād ] droṇaḥ pañcanimitte garbhe trīṇyāḍhakāni pavanena | ṣaḍvidyutā navābhraiḥ stanitena dvādaśa prasave || 32 ||
krūragrahasaṃyukte karakāśanimatsyavarṣadā garbhāḥ | śaśini ravau vā śubhasaṃyutekṣite bhūrivṛṣṭikarāḥ || 33 ||
grabhasamaye'tivṛṣṭirgarbhābhāvāya nirnimittakṛtā | droṇāṣṭāṃśe'bhyadhike vṛṣṭe garbhaḥ sruto bhavati || 34 ||
garbhaḥ puṣṭaḥ prasave grahopaghātādibhiryadi na vṛṣṭaḥ | ātmīyagarbhasamaye karakāmiśraṃ dadātyambhaḥ || 35 ||
kāṭhinyaṃ yāti yathā cirakāladhṛtaṃ payaḥ payasvinyāḥ | kālātītaṃ tadvatsalilaṃ kāṭhinyamupayāti || 36 ||
pavanasalilavidyudgarjitābhrānvito yaḥ sa bhavati bahutoyaḥ pañcarūpābhyupetaḥ | visṛjati yadi toyaṃ garbhakāle'tibhūri prasavasamayamitvā śīkarāmbhaḥ karoti || 37 ||

Chapter 22: garbhadhāraṇādhyāyaḥ [garbhadhāraṇa-adhyāya]

jyaiṣṭhasite'ṣṭamyādyaścatvāro vāyudhāraṇā divasāḥ | mṛduśubhapavanāḥ śastāḥ snigdhaghanasthagitagaganāśca || 1 ||
tatraiva svātyādye vṛṣṭe bhacatuṣṭaye kramātmāsāḥ | śrāvaṇapūrvā jñeyāḥ parisrutā dhāraṇāstāḥ syuḥ || 2 ||
yadi tā syurekarūpāḥ śubhāstataḥ sāntarāstu na śivāya | taskarabhayadāścoktāḥ ślokāścāpyatra vāsiṣṭhāḥ || 3 ||
[ proktāḥ ] savidyutaḥ sapṛṣataḥ sapāṃśūtkaramārutāḥ | sārkacandraparicchannā dhāraṇāḥ śubhadhāraṇāḥ || 4 ||
yadā tu vidyutaḥ śreṣṭhāḥ śubhāśāḥ pratyupasthitāḥ | tadāpi sarvasasyānāṃ vṛddhiṃ brūyādvicakṣaṇaḥ || 5 ||
[ śubhāśā ] sapāṃśuvarṣāḥ sāpaśca śubhā bālakriyā api | pakṣiṇāṃ susvarā vācaḥ krīḍā pāṃśujalādiṣu || 6 ||
ravicandraparīveṣāḥ snigdhā nātyantadūṣitāḥ | vṛṣṭistadāpi vijñeyā sarvasasyārthasādhikā || 7 ||
[ abhivṛddhaye ] meghāḥ snigdhāḥ saṃhatāśca pradakṣiṇagatikriyāḥ | tadā syānmahatī vṛṣṭiḥ sarvasasyābhivṛddhaye || 8 ||
[ arthasādhikā ]

Chapter 23: pravarṣaṇādhyāyaḥ [pravarṣaṇa-adhyāya]

jyaiṣṭhyāṃ samatītāyāṃ pūrvāṣāḍhādisampravṛṣṭena | śubhamaśubhaṃ vā vācyaṃ parimāṇaṃ cāmbhasastajjñaiḥ || 1 ||
hastaviśālaṃ kuṇḍakamadhikṛtyāmbupramāṇanirdeśaḥ | pañcāśatpalamāḍhakamanena minuyājjalaṃ patitam || 2 ||
yena dharitrī mudrā janitā vā bindavastṛṇāgreṣu | vṛṣṭena tena vācyaṃ parimāṇaṃ vāriṇaḥ prathamam || 3 ||
ke cid yathābhivṛṣṭaṃ daśayojanamaṇḍalaṃ vadantyanye | gargavasiṣṭhaparāśaramatametaddvādaśānna param || 4 ||
yeṣu ca bheṣvabhivṛṣṭaṃ bhūyasteṣveva varṣati prāyaḥ | yadi nāpyādiṣu vṛṣṭaṃ sarveṣu tadā tvanāvṛṣṭiḥ || 5 ||
hastāpyasaumyacitrāpauṣṇadhaniṣṭhāsu ṣoḍaśa droṇāḥ | śatabhiṣagaindrasvātiṣu catvāraḥ kṛttikāsu daśa || 6 ||
śravaṇe maghānurādhābharaṇīmūleṣu daśa caturyuktāḥ | phalgunyāṃ pañcakṛtiḥ punarvasau viṃśatirdroṇāḥ || 7 ||
aindrāgnyākhye vaiśve ca viṃśatiḥ sārpabhe daśa tryadhikāḥ | āhirbudhnyāryamṇaprājāpatyeṣu pañcakṛtiḥ || 8 ||
[ aindrāgnākhye ] pañcadaśāje puṣye ca kīrtitā vājibhe daśa dvau ca | raudre'ṣṭādaśa kathitā droṇā nirupadraveṣvete || 9 ||
[ eṣu ] raviravisutaketupīḍite bhe kṣititanayatrividhādbhutāhate ca | bhavati ca na śivaṃ na cāpi vṛṣṭiḥ śubhasahite nirupadrave śivaṃ ca || 10 ||
[ hi ]

Chapter 24: rohiṇīyogādhyāyaḥ [rohiṇīyoga-adhyāya]

kanakaśilācayavivarajatarukusumāsaṅgimadhukarānurute | bahuvihagakalahasurayuvatigītamandrasvanopavane || 1 ||
suranilayaśikhariśikhare bṛhaspatirnāradāya yānāha | gargaparāśarakāśyapamayāśca yācchiṣyasaṅghebhyaḥ || 2 ||
tānavalokya yathāvatprājāpatyendusamprayogārthān | alpa granthenāhaṃ tānevābhyudyato vaktum || 3 ||
[ svalpa ] prājeśamāṣāḍhatamisrapakṣe kṣapākareṇopagataṃ samīkṣya | vaktavyamiṣṭaṃ jagato'śubhaṃ vā śāstropadeśādgrahacintakena || 4 ||
yogo yathānāgata eva vācyaḥ sa dhiṣṇyayogaḥ karaṇe mayoktaḥ | candrapramāṇadyutivarṇamārgairutpātavātaiśca phalaṃ nigadyam || 5 ||
[ nigādyam ] purādudag yatpurato'pi vā sthalaṃ tryahoṣitastatra hutāśatatparaḥ | grahān sanakṣatragaṇān samālikhetsadhūpapuṣpairbalibhiśca pūjayet || 6 ||
[ yat ] saratnatoyauṣadhibhiścaturdiśaṃ tarupravālāpihitaiḥ supūjitaiḥ | akālamūlaiḥ kalaśairalaṅkṛtaṃ kuśāstṛtaṃ sthaṇḍilamāvaseddvijaḥ || 7 ||
ālabhya mantreṇa mahāvratena bījāni sarvāṇi nidhāya kumbhe | plāvyāni cāmīkaradarbhatoyairhomo marudvāruṇasoma mantraiḥ || 8 ||
[ saumya ] ślakṣṇāṃ patākāmasitāṃ vidadhyāddaṇḍapramāṇāṃ triguṇocchritāṃ ca | ādau kṛte diggrahaṇe nabhasvān grāhyastayā yogagate śaśāṅke || 9 ||
tatrārdhamāsāḥ praharairvikalpyā varṣānimittaṃ divasāstadaṃśaiḥ | savyena gacchacchubhadaḥ sadaiva yasminpratiṣṭhā balavān sa vāyuḥ || 10 ||
vṛtte tu yoge'ṅkuritāni yāni santīha bījāni dhṛtāni kumbhe | yeṣāṃ tu yo'ṃśo'ṅkuritastadaṃśasteṣāṃ vivṛddhiṃ samupaiti nānyaḥ || 11 ||
śāntapakṣimṛgarāvitā diśo nirmalaṃ viyadanindito'nilaḥ | śasyate śaśini rohiṇīgate meghamārutaphalāni vacmyataḥ || 12 ||
[ rohiṇīyate ] kva cidasitasitaiḥ sitaiḥ kvacicca kva cidasitairbhujagairivāmbuvāhaiḥ | valitajaṭharapṛṣṭhamātradṛśyaiḥ sphuritataḍidrasanairvṛtaṃ viśālaiḥ || 13 ||
vikasitakamalodarāvadātairaruṇakaradyutirañjitopakaṇṭhaiḥ | churitamiva viyadghanairvicitrairmadhukarakuṅkumakiṃśukāvadātaiḥ || 14 ||
asitaghananiruddhameva vā calitataḍitsuracāpacitritam | dvipamahiṣakulākulīkṛtaṃ vanamiva dāvaparītamambaram || 15 ||
atha vāñjanaśailaśilānicayapratirūpadharaiḥ sthagitaṃ gaganam | himamauktikaśaṅkhaśaśāṅkakaradyutihāribhirambudharairatha vā || 16 ||
taḍiddhaimakakṣyairbalākāgradantaiḥ sravadvāridānaiścalatprāntahastaiḥ | vicitrendracāpadhvajocchrāyaśobhaistamālālinīlairvṛtaṃ cābdanāgaiḥ || 17 ||
sandhyānurakte nabhasi sthitānāmindīvaraśyāmarucāṃ ghanānām | vṛndāni pītāmbaraveṣṭitasya kāntiṃ hareścorayatāṃ yadā vā || 18 ||
saśikhicātakadarduraniḥsvanairyadi vimiśritamandrapaṭusvanāḥ | khamavatatya digantavilambinaḥ saliladāḥ salilaughamucaḥ kṣitau || 19 ||
nigaditarūpairjaladharajālaistryahamavaruddhaṃ dvyahamatha vāhaḥ | yadi viyadevaṃ bhavati subhikṣaṃ muditajanā ca pracurajalā bhūḥ || 20 ||
rūkṣairalpairmārutākṣiptadehairuṣṭradhvāṅkṣapretaśākhāmṛgābhaiḥ | anyeṣāṃ vā ninditānāṃ svarūpairmūkaiścābdairno śivaṃ nāpi vṛṣṭiḥ || 21 ||
[ sarūpair ] vigataghane vā viyati vivasvānamṛdumayūkhaḥ salilakṛdevam | sara iva phullaṃ niśi kumudāḍhyaṃ khamuḍuviśuddhaṃ yadi ca suvṛṣṭyai || 22 ||
pūrvodbhūtaiḥ sasyaniṣpattirabdairāgneyāśāsambhavairagnikopaḥ | yāmye sasyaṃ kṣīyate nairṛte'rdhaṃ paścājjātaiḥ śobhanā vṛṣṭirabdaiḥ || 23 ||
[ arghaṃ | ardhaṃ ] vāyavyotthairvātavṛṣṭiḥ kvacicca puṣṭā vṛṣṭiḥ saumyakāṣṭhāsamutthaiḥ | śreṣṭhaṃ sasyaṃ sthāṇudiksampravṛddhairvāyuścaivaṃ dikṣu dhatte phalāni || 24 ||
ulkānipātāstaḍito'śaniśca digdāhanirghātamahīprakampāḥ | nādā mṛgāṇāṃ sapatatriṇāṃ ca grāhyā yathaiva ambudharāstathaiva || 25 ||
nāmāṅkitaistairudagādikumbhaiḥ pradakṣiṇaṃ śrāvaṇamāsapūrvaiḥ | pūrṇaiḥ sa māsaḥ salilasya dātā srutairavṛṣṭiḥ parikalpyamūnaiḥ || 26 ||
[ srutar ] anyaiśca kumbhairnṛpanāmacihnairdeśāṅkitaiścāpyaparaistathaiva | bhagnaiḥ srutairnyūnajalaiḥ supūrṇairbhāgyāni vācyāni yathānurūpam || 27 ||
dūrago nikaṭago'tha vā śaśī dakṣiṇe pathi yathā tathā sthitaḥ | rohiṇīṃ yadi yunakti sarvathā kaṣṭameva jagato vinirdiśet || 28 ||
spṛśannudag yāti yadā śaśāṅkastadā suvṛṣṭirbahulopasargā | asaṃspṛśanyogamudaksametaḥ karoti vṛṣṭiṃ vipulāṃ śivaṃ ca || 29 ||
rohiṇīśakaṭamadhyasaṃsthite candramasyaśaraṇīkṛtā janāḥ | kvāpi yānti śiśuyācitāśanāḥ sūryataptapiṭharāmbupāyinaḥ || 30 ||
uditaṃ yadi śītadīdhitiṃ prathamaṃ pṛṣṭhata eti rohiṇī | śubhameva tadā smarāturāḥ pramadāḥ kāmavaśena saṃsthitāḥ || 31 ||
[ kāmivaśe ca ] anugacchati pṛṣṭataḥ śaśī yadikāmī vanitāmiva priyām | makaradhvajabāṇakheditāḥ pramadānāṃ vaśagāstadā narāḥ || 32 ||
āgneyyāṃ diśi candramā yadi bhavettatropasargo mahānnairṛtyāṃ samupadrutāni nidhanaṃ sasyāni yāntītibhiḥ | prājeśāniladiksthite himakare sasyasya madhyaścayo yāte sthāṇudiśaṃ guṇāḥ subahavaḥ sasyārghavṛṣṭyādayaḥ || 33 ||
[ vṛddhyādayaḥ ] tāḍayed yadi ca yogatārakāmāvṛṇoti vapuṣā yadāpi vā | tāḍane bhayamuśanti dāruṇaṃ chādane nṛpabadho aṅganākṛtaḥ || 34 ||
[ nṛpavadho ] gopraveśasamaye'grato vṛṣo yāti kṛṣṇapaśureva vā puraḥ | bhūri vāri śabale tu madhyamaṃ no site'mbuparikalpanāparaiḥ || 35 ||
dṛśyate na yadi rohiṇīyutaścandramā nabhasi toyadāvṛte | rugbhayaṃ mahadupasthitaṃ tadā bhūśca bhūrijalasasyasaṃyutā || 36 ||

Chapter 25: svātiyogādhyāyaḥ [svātiyoga-adhyāya]

yad rohiṇīyogaphalaṃ tadeva svātāvaṣāḍhāsahite ca candre | āṣāḍhaśukle nikhilaṃ vicintyaṃ yo'sminviśeṣastamahaṃ pravakṣye || 1 ||
svātau niśāṃśe prathame'bhivṛṣṭe sasyāni sarvāṇyupayānti vṛddhim | bhāge dvitīye tilamudgamāṣā graiṣmaṃ tṛtīye'sti na śāradāni || 2 ||
vṛṣṭe'hnibhāge prathame suvṛṣṭistadvaddvitīye tu sakīṭasarpā | vṛṣṭistu madhyāparabhāgavṛṣṭe niśchidravṛṣṭirdyuniśaṃ pravṛṣṭe || 3 ||
samamuttareṇa tārā citrāyāḥ kīrtyate hyapāṃvatsaḥ | tasyāsanne candre svāteryogaḥ śivo bhavati || 4 ||
saptamyāṃ svātiyoge yadi patati himaṃ māghamāsāndhakāre vāyurvā caṇḍavegaḥ sajalajaladharo vāpi garjatyajasram | vidyunmālākulaṃ vā yadi bhavati nabho naṣṭacandrārkatāraṃ vijñeyā prāvṛḍeṣā muditajanapadā sarvasasyairupetā || 5 ||
tathaiva phālgune caitre vaiśākhasyāsite'pi vā | svātiyogaṃ vijānīyādāṣāḍhe ca viśeṣataḥ || 6 ||

Chapter 26: āṣāḍhīyogādhyāyaḥ [āṣāḍhīyoga-adhyāya]

āṣāḍhyāṃ samatulitādhivāsitānāmanyedyuryadadhikatāmupaiti bījam | tadvṛddhirbhavati na jāyate yadūnaṃ mantro'sminbhavati tulābhimantraṇāya || 1 ||
stotavyā mantrayogena satyā devī sarasvatī | darśayiṣyasi yatsatyaṃ satye satyavratā hyasi || 2 ||
yena satyena candrārkau grahā jyotirgaṇāstathā | uttiṣṭhantīha pūrveṇa paścādastaṃ vrajanti ca || 3 ||
yatsatyaṃ sarvavedeṣu yatsatyaṃ brahmavādiṣu | yatsatyaṃ triṣu lokeṣu tatsatyamiha dṛśyatām || 4 ||
brahmaṇo duhitāsi tvamādityeti prakīrtitā | kāśyapī gotrataścaiva nāmato viśrutā tulā || 5 ||
kṣaumaṃ catuḥsūtrakasannibaddhaṃ ṣaḍaṅgulaṃ śikyakavastramasyāḥ | sūtrapramāṇaṃ ca daśāṅgulāni ṣaḍeva kakṣyobhayaśikyamadhye || 6 ||
[ kakṣa ] yāmye śikye kāñcanaṃ sanniveśyaṃ śeṣadravyāṇyuttare'mbūni caiva | toyaiḥ kaupyaiḥ saindhavaiḥ sārasaiśca vṛṣṭirhīnā madhyamā cottamā ca || 7 ||
[ caivam | syandibhiḥ | vṛddhir ] dantairnāgā gohayādyāśca lomnā hemnā bhūpāḥ śikthakena dvijādyāḥ | tadvaddeśā varṣamāsā diśaśca śeṣadravyāṇyātmarūpasthitāni || 8 ||
haimī pradhānā rajatena madhyā tayoralābhe khadireṇa kāryā | viddhaḥ pumānyena śareṇa sā vā tulā pramāṇena bhavedvitastiḥ || 9 ||
hīnasya nāśo'bhyadhikasya vṛddhistulyena tulyaṃ tulitaṃ tulāyām | etattulākośarahasyamuktaṃ prājeśayoge'pi naro vidadhyāt || 10 ||
svātāvaṣāḍhāsvatha rohiṇīṣu pāpagrahā yogagatā na śastāḥ | grāhyaṃ tu yogadvayamapyupoṣya yadādhimāso dviguṇīkaroti || 11 ||
trayo'pi yogāḥ sadṛśāḥ phalena 26.12b yadā tadā vācyamasaṃśayena | viparyaye yattviha rohiṇījaṃ | phalaṃ tadevābhyadhikaṃ nigadyam || 12 ||
niṣpattiragnikopo vṛṣṭirmandātha madhyamā śreṣṭhā | bahujalapavanā puṣṭā śubhā ca pūrvādibhiḥ pavanaiḥ || 13 ||
vṛttāyāmāṣāḍhyāṃ kṛṣṇacaturthyāmajaikapādarkṣe | yadi varṣati parjanyaḥ prāvṛṭ śastā na cenna tataḥ || K(14) ||
āṣāḍhyām paurṇamāsyāṃ tu yadyaiśāno'nilo bhavet | astaṃ gacchati tīkṣṇāṃśau sasyasampattiruttamā || K(15) ||

Chapter 27: vātacakrādhyāyaḥ [vātacakra-adhyāya]

āṣāḍhapaurṇamāsyāṃ tu yadyaiśāno'nilo bhavet | astaṃ gacchati tīkṣṇāṃśau sasya sampattiruttamā || 1 ||
pūrvaḥ pūrvasamudravīciśikharaprasphālanāghūrṇitaścandrārkāṃśusaṭākalāpakalito vāyuryadākāśataḥ | naikāntasthitanīlameghapaṭalā śāradyasaṃvardhitā vāsantotkaṭasasyamaṇḍitatalā sarvā mahī śobhate || 2 ||
[ abhighāta | paṭalāṃ | saṃvardhitāṃ | talāṃ vidyāttadā medinīm ] yadā vahnau vāyurvahati gagane'khaṇḍitatanuḥ plavatyasminyoge bhagavati pataṅge pravasati | tadā nityoddīptā jvalanaśikharāliṅgitatalā svagātroṣmocchvāsairvamati vasudhā bhasmanikaram || 3 ||
[ agneyo | malayaśikharāsphālanapaṭuḥ ] tālīpatralatāvitānatarubhiḥ śākhāmṛgānnartayanyoge'sminplavati dhvaniḥ saparuṣo vāyuryadā dakṣiṇaḥ | tadvad yogasamutthitastu gajavattālāṅkuśairghaṭṭitāḥ kīnāśā iva mandavārikaṇikā muñcanti meghāstadā || 4 ||
[ dhvanansuparuṣo | sarvodyogasamunnatāśca | kaṇikān ] sūkṣmailālavalīlavaṅganicayānvyāghūrṇayan sāgare bhānorastamaye plavatyavirato vāyuryadā nairṛtaḥ | kṣuttṛṣṇāvṛtamānuṣāsthiśakalaprastārabhāracchadā mattā pretavadhūrivogracapalā bhūmistadā lakṣyate || 5 ||
[ tṛṣṇāmṛta ] yadā reṇūtpātaiḥ pravicalasaṭāṭopacapalaḥ pravātaḥ paścācceddinakarakarāpātasamaye | tadā sasyopetā pravaranikarābaddhasamarā kṣitiḥ sthānasthāneṣvaviratavasāmāṃsarudhirā || 6 ||
[ pravikaṭasaṭāṭopacapalaḥ | paścārdhe | pravaranṛvrābaddhasamarā | dharā sthāne sthāneṣv ] āṣāḍhīparvakāle yadi kiraṇapaterastakālopapattau vāyavyo vṛddhavegaḥ pavanaghanavapuḥ pannagārddhānukāri | jānīyādvāridhārāpramuditamuditāmuktamaṇḍūkakaṇṭhāṃ sasyodbhāsaikacihnāṃ sukhabahulatayā bhāgyasenāmivorvīm || 7 ||
[ plavati dhanaripuḥ pannagādānukārī | muditāṃ mukta ] merugrastamarīcimaṇḍalatale grīṣmāvasāne ravau vātyāmodikadambagandhasurabhirvāyuryadā cottaraḥ | vidyudbhrāntisamastakāntikalanā mattāstadā toyadā unmattā iva naṣṭacandrakiraṇāṃ gāṃ pūrayantyambubhiḥ || 8 ||
vṛttāyāmāṣāḍhyāṃ kṛṣṇacaturthyāmajaikapādarkṣe | yadi varṣati parjanyaḥ prāvṛt śastā na cenna tadā || 9 ||
[ aiśāno yadi śītalo'maragaṇaiḥ saṃsevyamāno bhavet | punnāgāgurupārijātasurabhirvāyuḥ pracaṇḍadhvaniḥ ] naṣṭacandrārkakiranaṃ naṣṭatāraṃ na cennabhaḥ | na tāṃ bhadrapadāṃ manye yatra devo na varṣati || 10 ||
[ āpūrṇodakayauvanā vasumatī sampannasasyākulā | dharmiṣṭhāḥ praṇatārayo nṛpatayo rakṣanti varṇāṃstadā ]

Chapter 28: sadyovarṣaṇādhyāyaḥ [sadyovarṣaṇa-adhyāya]

varṣāpraśne salilanilayaṃ rāśimāśritya candro lagnaṃ yāto bhavati yadi vā kendragaḥ śuklapakṣe | saumyairdṛṣṭaḥ pracuramudakaṃ pāpadṛṣṭo'lpamambhaḥ prāvṛṭkāle sṛjati na cirāccandravadbhārgavo'pi || 1 ||
ārdraṃ dravyaṃ spṛśati yadi vā vāri tatsaṃjñakaṃ vā toyāsanno bhavati yadi vā toyakāryonmukho vā | praṣṭā vācyaḥ salilamacirādasti niḥsaṃśayena pṛcchākāle salilamiti vā śrūyate yatra śabdaḥ || 2 ||
udayaśikharisaṃstho durnirīkṣyo'tidīptyā drutakanakanikāśaḥ snigdhavaidūryakāntiḥ | tadahani kurute'mbhastoyakāle vivasvānpratapati yadi coccaiḥ khaṃ gato'tīva tīkṣṇam || 3 ||
virasamudakaṃ gonetrābhaṃ viyadvimalā diśo lavaṇavikṛtiḥ kākāṇḍābhaṃ yadā ca bhavetnabhaḥ | pavanavigamaḥ poplūyante jhaṣāḥ sthalagāmino rasanamasakṛtmaṇḍūkānāṃ jalāgamahetavaḥ || 4 ||
mārjārā bhṛśamavaniṃ nakhairlikhanto lohānāṃ malanicayaḥ savisragandhaḥ | rathyāyāṃ śiśuracitāśca setubandhāḥ samprāptaṃ jalamacirātnivedayanti || 5 ||
[ likhante | śiśunicitāś ] girayo'ñjanacūrṇasannibhā yadi vā bāṣpaniruddhakandarāḥ | kṛkavākuvilocanopamāḥ pariveṣāḥ śaśinaśca vṛṣṭidāḥ || 6 ||
[ añjanapuñjasannibhā ] vinopaghātena pipīlikānāmaṇḍopasaṃkrāntirahivyavāyaḥ | drumāvarohaśca bhujaṅgamānāṃ vṛṣṭernimittāni gavāṃ plutaṃ ca || 7 ||
[ drumādhirohaś ] taruśikharopagatāḥ kṛkalāsā gaganatalasthitadṛṣṭinipātāḥ | yadi ca gavāṃ ravivīkṣaṇamūrdhvaṃ nipatati vāri tadā na cireṇa || 8 ||
necchanti vinirgamaṃ gṛhāddhunvanti śravaṇān khurānapi | paśavaḥ paśuvacca kukkurā yadyambhaḥ patatīti nirdiśet || 9 ||
[ kurkurā ] yadā sthitā gṛhapaṭaleṣu kukkurā rudanti vā yadi vitataṃ viyatmukhāḥ | divā taḍid yadi ca pinākidigbhavā tadā kṣamā bhavati samaiva vāriṇā || 10 ||
[ kurkurā | bhavanti | divonmukhāḥ | ātovāroṃā ] śukakapotavilocanasannibho madhunibhaśca yadā himadīdhitiḥ | pratiśaśī ca yadā divi rājate patati vāri tadā na cireṇa ca || 11 ||
[ cirāddivaḥ ] stanitaṃ niśi vidyuto divā rudhiranibhā yadi daṇḍavatsthitāḥ | pavanaḥ purataśca śītalo yadi salilasya tadāgamo bhavet || 12 ||
vallīnāṃ gaganatalonmukhāḥ pravālāḥ | snāyante yadi jalapāṃśubhirvihaṅgāḥ | sevante yadi ca sarīsṛpāstṛṇāgrāṇy | āsanno bhavati tadā jalasya pātaḥ | mayūraśukacāṣacātakasamānavarṇā yadā | japākusumapaṅkajadyutimuṣaśca sandhyāghanāḥ | jalorminaganakrakacchapavarāhamīnopamāḥ | prabhūtapuṭasaṃcayā na tu cireṇa yacchantyapaḥ || 14 ||
paryanteṣu sudhāśaśāṅkadhavalā madhye'ñjanālitviṣaḥ snigdhā naikapuṭāḥ kṣarajjalakaṇāḥ sopānavicchedinaḥ | māhendrīprabhavāḥ prayāntyaparataḥ prāgvā ambupāśodbhavā ye te vārimucastyajanti na cirādambhaḥ prabhūtaṃ bhuvi || 15 ||
śakracāpaparighapratisūryā rohito'tha taḍitaḥ pariveṣaḥ | udgamāstamaye yadi bhānorādiśetpracuramambu tadāśu || 16 ||
yadi tittirapatranibhaṃ gaganaṃ muditāḥ pravadanti ca pakṣigaṇāḥ | udayāstamaye saviturdyuniśaṃ visṛjanti ghanā na cireṇa jalam || 17 ||
yadyamoghakiraṇāḥ sahasragorastabhūdharakarā ivocchritāḥ | bhūsamaṃ ca rasate yadāmbudastanmahadbhavati vṛṣṭilakṣaṇaṃ || 18 ||
prāvṛṣi śītakaro bhṛguputrātsaptamarāśigataḥ śubhadṛṣṭaḥ | sūryasutānnavapañcamago vā saptamagaśca jalāgamanāya || 19 ||
prāyo grahāṇāmudayāstakāle samāgame maṇḍalasaṃkrame ca | pakṣakṣaye tīkṣṇakarāyanānte vṛṣṭirgate'rke niyamena cārdrām || 20 ||
samāgame patati jalaṃ jñaśukrayorjñajīvayorgurusitayośca saṅgame | yamārayoḥ pavanahutāśajaṃ bhayaṃ hyadṛṣṭayorasahitayośca sadgrahaiḥ || 21 ||
agrataḥ pṛṣṭhato vāpi grahāḥ sūryāvalambinaḥ | yadā tadā prakurvanti mahīmekārṇavāmiva || 22 ||
praviśati yadi khadyoto jaladasamīpeṣu rajanīṣu | kedārapūramadhikaṃ varṣati devastadā na cirāt || 23 ||
varṣatyapi raṭati yadā gomāyuśca pradoṣavelāyām | saptāhaṃ durdinamapi tadā payo nātra sandehaḥ || 24 ||

Chapter 29: kusumalatādhyāyaḥ [kusumalata-adhyāya]

phalakusumasampravṛddhiṃ vanaspatīnāṃ vilokya vijñeyam | sulabhatvaṃ dravyāṇāṃ niṣpattiścāpi sasyānām || 1 ||
śālena kalamaśālī raktāśokena raktaśāliśca | pāṇḍūkaḥ kṣīrikayā nīlāśokena sūkarakaḥ || 2 ||
nyagrodhena tu yavakastindukavṛddhyā ca ṣaṣṭiko bhavati | aśvatthena jñeyā niṣpattiḥ sarvasasyānām || 3 ||
jambūbhistilamāṣāḥ śirīṣavṛddhyā ca kaṅguniṣpattiḥ | godhūmāśca madhūkairyavavṛddhiḥ saptaparṇena || 4 ||
atimuktakakundābhyāṃ karpāsaṃ sarṣapānvadedaśanaiḥ | badarībhiśca kulatthāṃściravilvenādiśetmudgān || 5 ||
[ cirabilvena ] atasī vetasapuṣpaiḥ palāśakusumaiśca kodravā jñeyāḥ | tilakena śaṅkhamauktikarajatānyatha ceṅgudena śaṇāḥ || 6 ||
[ śaṇaḥ ] kariṇaśca hastikarṇairādeśyā vājino'śvakarṇena | gāvaśca pāṭalābhiḥ kadalībhirajāvikaṃ bhavati || 7 ||
campakakusumaiḥ kanakaṃ vidrumasampacca bandhujīvena | kuravakavṛddhyā vajraṃ vaidūryaṃ nandikāvartaiḥ || 8 ||
[ kuruvaka ] vindyācca sindhuvāreṇa mauktikaṃ kārukāḥ kusumbhena | raktotpalena rājā mantrī nīlotpalenoktaḥ || 9 ||
[ kuṅkumaṃ ] śreṣṭhī suvarṇapuṣpātpadmairviprāḥ purohitāḥ kumudaiḥ | saugandhikena balapatirarkeṇa hiraṇyaparivṛddhiḥ || 10 ||
[ suvarṇapuṣpaiḥ ] āmraiḥ kṣemaṃ bhallātakairbhayaṃ pīlubhistathārogyam | khadiraśamībhyāṃ durbhikṣamarjunaiḥ śobhanā vṛṣṭiḥ || 11 ||
picumandanāgakusumaiḥ subhikṣamatha mārutaḥ kapitthena | niculenāvṛṣṭibhayaṃ vyādhibhayaṃ bhavati kuṭajena || 12 ||
dūrvākuśakusumābhyāmikṣurvahniśca kovidāreṇa | śyāmālatābhivṛddhyā bandhakyo vṛddhimāyānti || 13 ||
yasmin kāle snigdhaniśchidrapatrāḥ saṃdṛśyante vṛkṣagulmā latāśca | tasminvṛṣṭiḥ śobhanā sapradiṣṭā rūkṣaiśchidrairalpamambhaḥ pradiṣṭam || 14 ||
[ deśe ]

Chapter 30: sandhyālakṣaṇādhyāyaḥ [sandhyālakṣaṇa-adhyāya]

ardhāstamitānuditātsūryādaspaṣṭabhaṃ nabho yāvat | tāvatsandhyākālaścihnairetaiḥ phalaṃ cāsmin || 1 ||
mṛgaśakunipavanapariveṣaparidhiparighābhravṛkṣasuracāpaiḥ | gandharvanagararavikaradaṇḍarajaḥ snehavarṇaiśca || 2 ||
[ śakuna ] bhairavamuccairviruvanmṛgo'sakṛdgrāmaghātamācaṣṭe | ravidīpto dakṣiṇato mahāsvanaḥ sainyaghātakaraḥ || 3 ||
apasavye saṃgrāmaḥ savye senāsamāgamaḥ śānte | mṛgacakre pavane vā sandhyāyāṃ miśrage vṛṣṭiḥ || 4 ||
dīptamṛgāṇḍajavirutā prāksandhyā deśanāśamākhyāti | dakṣiṇadiksthairvirutā grahaṇāya purasya dīptāsyaiḥ || 5 ||
gṛhatarutoraṇamathane sapāṃśuloṣṭotkare'nile prabale | bhairavarāve rūkṣe khagapātini cāśubhā sandhyā || 6 ||
mandapavanāvaghaṭṭitacalitapalāśadrumā vipavanā vā | madhurasvaraśāntavihaṅgamṛgarutā pūjitā sandhyā || 7 ||
sandhyākāle snigdhā daṇḍataḍitmatsyaparidhipariveṣāḥ | surapaticāpairāvataravikiraṇāścāśu vṛṣṭikaraḥ || 8 ||
vicchinnaviṣamavidhvastavikṛtakuṭilāpasavyaparivṛttāḥ | tanuhrasvavikalakaluṣāśca vigrahāvṛṣṭidāḥ kiraṇāḥ || 9 ||
uddyotinaḥ prasannā ṛjavo dīrghāḥ pradakṣiṇāvartāḥ | kiraṇāḥ śivāya jagato vitamaske nabhasi bhānumataḥ || 10 ||
śuklāḥ karā dinakṛto divādimadhyāntagāminaḥ snigdhāḥ | avyucchinnā ṛjavo vṛṣṭikarāste tvamoghākhyāḥ || 11 ||
[ hy ] kalmāṣababhrukapilā vicitramāñjiṣṭhaharitaśabalābhāḥ | tridivānubandhino'vṛṣṭaye'lpabhayadāstu saptāhāt || 12 ||
tāmrā balapatimṛtyuṃ pītāruṇasannibhāśca tadvyasanam | haritāḥ paśusasyabadhaṃ dhūmasavarṇā gavāṃ nāśam || 13 ||
māñjiṣṭābhāḥ śastrāgnisambhramaṃ babhravaḥ pavanavṛṣṭim | bhasmasadṛśāstvavṛṣṭiṃ tanubhāvaṃ śabalakalmāṣāḥ || 14 ||
bandhūkapuṣpāñjanacūrṇasannibhaṃ sāndhyaṃ rajo'bhyeti yadā divākaram | lokāstadā rogaśatairnipīḍyate śuklaṃ rajo lokavivṛddhiśāntaye || 15 ||
ravikiraṇajaladamarutāṃ saṅghāto daṇḍavatsthito daṇḍaḥ | sa vidiksthito nṛpāṇāmaśubho dikṣu dvijādīnām || 16 ||
[ dvijātīnām ] śastrabhayātaṅkakaro dṛṣṭaḥ prāṅmadhyasandhiṣu dinasya | śuklādyo viprādīnyadabhimukhastāṃ nihanti diśam || 17 ||
dadhisadṛśāgro nīlo bhānucchādī khamadhyago'bhrataruḥ | pītacchuritāśca ghanā ghanamūlā bhūrivṛṣṭikarāḥ || 18 ||
anulomage'bhravṛkṣe śamaṃ gate yāyino nṛpasya badhaḥ | bālatarupratirūpiṇi yuvarājāmātyayormṛtyuḥ || 19 ||
kuvalayavaidūryāmbujakiñjalkābhā prabhañjanonmuktā | sandhyā karoti vṛṣṭiṃ ravikiraṇodbhāsitā sadyaḥ || 20 ||
aśubhākṛtighanagandharvanagaranīhāradhūmapāṃśuyutā | prāvṛṣi karotyavagrahamanyartau śastrakopakarī || 21 ||
[ pāṃśudhūmayutā ] śiśirādiṣu varṇāḥ śoṇapītasitacitrapadmarudhiranibhāḥ | prakṛtibhavāḥ sandhyāyāṃ svartau śastā vikṛtiranyā || 22 ||
āyudhabhṛnnararūpaṃ chinnābhraṃ parabhayāya ravigāmi | sitakhapure'rkākrānte puralābho bhedane nāśaḥ || 23 ||
sitasitāntaghanāvaraṇaṃ raverbhavati vṛṣṭikaraṃ yadi savyataḥ | yadi ca vīraṇagulmanibhairghanairdivasabharturadīptadigudbhavaiḥ || 24 ||
nṛpavipattikaraḥ parighaḥ sitaḥ kṣatajatulyavapurbalakopakṛt | kanakarūpadharo balavṛddhidaḥ saviturudgamakālasamutthitaḥ || 25 ||
ubhayapārśvagatau paridhī raveḥ pracuratoyakarau vapuṣānvitau | atha samastakakupparicāriṇaḥ paridhayo'sti kaṇo'pi na vāriṇaḥ || 26 ||
[ kṛtau ] dhvajātapatraparvatadvipāśvarūpadhāriṇaḥ | jayāya sandhyayorghanā raṇāya raktasannibhāḥ || 27 ||
palāladhūmasañcayasthitopamā balāhakāḥ | balānyarūkṣamūrtayo vivardhayanti bhūbhṛtām || 28 ||
vilambino drumopamāḥ kharāruṇaprakāśinaḥ | ghanāḥ śivāya sandhyayoḥ puropamāḥ śubhāvahāḥ || 29 ||
dīptavihaṅgaśivāmṛgaghuṣṭā daṇḍarajaḥ parighādiyutā ca | pratyahamarkavikārayutā vā deśanareśasubhikṣabadhāya || 30 ||
prācī tatkṣaṇameva naktamaparā sandhyā tryahādvā phalaṃ saptāhātpariveṣareṇuparighāḥ kurvanti sadyo na cet | tadvatsūryakarendrakārmukataḍitpratyarkameghānilāstasminneva dine'ṣṭame'tha vihagāḥ saptāhapākā mṛgāḥ || 31 ||
ekaṃ dīptyā yojanaṃ bhāti sandhyā vidyudbhāsā ṣaṭ prakāśīkaroti | pañcābdānāṃ garjitaṃ yāti śabdo nāstīyattā ke cidulkānipāte || 32 ||
[ kā cid ] pratyarkasaṃjñaḥ paridhistu tasya triyojanābhaḥ parighasya pañca | ṣaṭpañcadṛśyaṃ pariveṣacakraṃ daśāmareśasya dhanurvibhāti || 33 ||
[ triyojanā bhā ]

Chapter 31: digdāhalakṣaṇādhyāyaḥ [digdāhalakṣaṇa-adhyāya]

dāho diśāṃ rājabhayāya pīto deśasya nāśāya hutāśavarṇaḥ | yaścāruṇaḥ syādapasavyavāyuḥ sasyasya nāśaṃ sa karoti dṛṣṭaḥ || 1 ||
yo'tīva dīptyā kurute prakāśaṃ chāyāmapi vyañjayate'rkavad yaḥ | rājño mahadvedayate bhayaṃ sa śastraprakopaṃ kṣatajānurūpaḥ || 2 ||
prākkṣatriyāṇāṃ sanareśvarāṇāṃ prāgdakṣiṇe śilpikumārapīḍā | yāmye sahograiḥ puruṣaistu vaiśyā dūtāḥ punarbhūpramadāśca koṇe || 3 ||
paścāttu śūdrāḥ kṛṣijīvinaśca caurāsturaṅgaiḥ saha vāyudiksthe | pīḍāṃ vrajantyuttarataśca viprāḥ pākhaṇḍino vāṇijakāśca śārvyām || 4 ||
[ pāṣaṇḍino ] nabhaḥ prasannaṃ vimalāni bhāni 31.05b pradakṣiṇaṃ vāti sadāgatiśca | diśāṃ ca dāhaḥ kanakāvadāto | hitāya lokasya sapārthivasya || 5 ||

Chapter 32: bhūkampalakṣaṇādhyāyaḥ [bhūkampalakṣaṇa-adhyāya]

kṣitikampamāhureke bṛhadantarjalanivāsisattvakṛtam | bhūbhārakhinnadiggajaviśrāmasamudbhavaṃ cānye || 1 ||
anilo'nilena nihataḥ kṣitau patan sasvanaṃ karotyanye | ke cittvadṛṣṭakāritamidamanye prāhurācāryāḥ || 2 ||
[ eke ] giribhiḥ purā sapakṣairvasudhā prapatadbhirutpadbhiśca | ākampitā pitāmahamāhāmarasadasi savrīḍam || 3 ||
bhagavannāma mamaitattvayā kṛtaṃ yadacaleti tanna tathā | kriyate'calaiścaladbhiḥ śaktāhaṃ nāsya khedasya || 4 ||
tasyāḥ sagadgadagiraṃ kiṃ citsphuritādharaṃ vinatamīṣat | sāśruvilocanamānanamālokya pitāmahaḥ prāha || 5 ||
[ sagaḍgadagiraṃ ] manyuṃ harendra dhātryāḥ kṣipa kuliśaṃ śailapakṣabhaṅgāya | śakraḥ kṛtamityuktvā mā bhairiti vasumatīmāha || 6 ||
kintvaniladahanasurapativaruṇāḥ sadasatphalāvabodhārtham | prāgdvitricaturbhāgeṣu dinaniśoḥ kampayiṣyanti || 7 ||
catvāryāryamṇādyānyādityaṃ mṛgaśiro'śvayukceti | maṇḍalametadvāyavyamasya rūpāṇi saptāhāt || 8 ||
dhūmākulīkṛtāśe nabhasi nabhasvān rajaḥ kṣipanbhaumam | virujandrumāṃśca vicarati ravirapaṭukarāvabhāsī ca || 9 ||
vāyavye bhūkampe sasyāmbuvanauṣadhīkṣayo'bhihitaḥ | śvayathuśvāsonmādajvarakāsabhavo vaṇikpīḍā || 10 ||
[ bhavā ] rūpāyudhabhṛdvaidyāstrīkavigāndharvapaṇyaśilpijanāḥ | pīḍyante saurāṣṭrakakurumaghadhadaśārṇamatsyāśca || 11 ||
puṣyāgneyaviśākhābharaṇīpitryājabhāgyasaṃjñāni | vargo hautabhujo'yaṃ karoti rūpāṇyathaitāni || 12 ||
tārolkāpātāvṛtamādīptamivāmbaraṃ sadigdāham | vicarati marutsahāyaḥ saptārciḥ saptadivasāntaḥ || 13 ||
āgneye'mbudanāśaḥ salilāśayasaṃkṣayo nṛpativairam | dadrūvicarcikājvaravisarpikāḥ pāṇḍurogaśca || 14 ||
dīptaujasaḥ pracaṇḍāḥ pīḍyante cāśmakāṅgabāhlīkāḥ | taṅgaṇakaliṅgavaṅgadraviḍāḥ śabarā anekavidhāḥ || 15 ||
[ draviṇāḥ | śabarāśca naikavidhāḥ ] abhijicchravaṇadhaniṣṭhāprājāpatyaindravaiśvamaitrāṇi | surapatimaṇḍalametadbhavanti cāpyasya rūpāṇi || 16 ||
[ ca asya svarūpāṇi ] calitācalavarṣmāṇo gambhīravirāviṇastaḍidvantaḥ | gavalālikulāhinibhā visṛjanti payaḥ payovāhāḥ || 17 ||
[ taḍitvantaḥ ] aindraṃ stutakulajātikhyātāvanipālagaṇapavidhvaṃsi | atisāragalagrahavadanarogakṛcchardikopāya || 18 ||
[ śruti ] kāśiyugandharapauravakirātakīrābhisārahalamadrāḥ | arbudasurāṣṭramālavapīḍākaramiṣṭavṛṣṭikaram || 19 ||
[ suvāstu ] pauṣṇāpyārdrāśleṣāmūlāhirbudhnyavaruṇadevāni | maṇḍalametadvāruṇamasyāpi bhavanti rūpāṇi || 20 ||
nīlotpalālibhinnāñjanatviṣo madhurarāviṇo bahulāḥ | taḍidudbhāsitadehā dhārāṅkura varṣiṇo jaladāḥ || 21 ||
[ dhārāṅkuśa ] vāruṇamarṇavasaridāśritaghnamativṛṣṭidaṃ vigatavairam | gonardacedikukurān kirātavaidehakān hanti || 22 ||
ṣaḍbhirmāsaiḥ kampo dvābhyāṃ pākaṃ ca yāti nirghātaḥ | anyānapyutpātān jaguranye maṇḍalairetaiḥ || 23 ||
ulkā hariścandrapuraṃ rajaśca nirghātabhūkampakakuppradāhāḥ | vāto'ticaṇḍo grahaṇaṃ ravīndvornakṣatratārāgaṇavaikṛtāni || K(24) ||
vyabhre vṛṣṭirvaikṛtaṃ vātavṛṣṭirdhūmo'nagnervisphuliṅgārciṣo vā | vanyaṃ sattvaṃ grāmamadhye viśedvā rātrāvaindraṃ kārmukaṃ dṛśyate vā || K(25) ||
sandhyāvikārāḥ pariveṣakhaṇḍā nadyaḥ pratīpā divi tūryanādāḥ | anyacca yatsyātprakṛteḥ pratīpaṃ tanmaṇḍalaireva phalaṃ nigādyam || K(26) ||
hantyaindro vāyavyaṃ vāyuścāpyaindramevamanyonyam | vāruṇahautabhujāvapi velānakṣatrajāḥ kampāḥ || 24 ||
prathitanareśvaramaraṇavyasanānyāgneyavāyumaṇḍalayoḥ | kṣudbhayamarakāvṛṣṭibhirupatāpyante janāśca api || 25 ||
vāruṇapaurandarayoḥ subhikṣaśivavṛṣṭihārdayo loke | gāvo'tibhūripayaso nivṛttavairāśca bhūpālāḥ || 26 ||
pakṣaiścaturbhiranilastribhiragnirdevarāṭ ca saptāhāt | sadyaḥ phalati ca varuṇo yeṣu na kālo'dbhuteṣūktaḥ || 27 ||
calayati pavanaḥ śatadvayaṃ śatamanalo daśayojanānvitam | salilapatiraśītisaṃyutaṃ kuliśadharo'bhyadhikaṃ ca ṣaṣṭitaḥ || 28 ||
[ ṣaṣṭikam ] tricatruthasaptamadine māse pakṣe tathā tripakṣe ce | yadi bhavati bhūmikampaḥ pradhānanṛpanāśano bhavati || 29 ||

Chapter 33: ulkālakṣaṇādhyāyaḥ [ulkālakṣaṇa-adhyāya]

divi bhuktaśubhaphalānāṃ patatāṃ rūpāṇi yāni tānyulkāḥ | dhiṣṇyolkāśanividyuttārā iti pañcadhā bhinnāḥ || 1 ||
ulkā pakṣeṇa phalaṃ tadvaddhiṣṇyāśanistribhiḥ pakṣaiḥ | vidyudahobhiḥ ṣaḍbhiḥ tadvattārā vipācayati || 2 ||
tārā phalapādakarī phalārdhadātrī prakīrtitā dhiṣṇyā | tisraḥ sampūrṇaphalā vidyudatholkāśaniśceti || 3 ||
aśaniḥ svanena mahatā nṛgajāśvamṛgāśmaveśmatarupaśuṣu | nipatati vidārayantī dharātalaṃ cakrasaṃsthānā || 4 ||
vidyutsattvatrāsaṃ janayantī taṭataṭasvanā sahasā | kutilaviśālā nipatati jīvendhanarāśiṣu jvalitā || 5 ||
dhiṣṇyā kṛśālpapucchā dhanūṃṣi daśa dṛśyate'ntarābhyadhikam | jvalitāṅgāranikāśā dvau hastau sā pramāṇena || 6 ||
tārā hastaṃ dīrghā śuklā tāmrābjatanturūpā vā | tiryagadhaścordhvaṃ vā yāti viyatyuhyamāneva || 7 ||
ulkā śirasi viśālā nipatantī vardhate pratanupucchā | dīrghā ca bhavati puruṣaṃ bhedā bahavo bhavatyasyāḥ || 8 ||
[ bhavati ca ] pretapraharaṇakharakarabhanakrakapidaṃṣṭrilāṅgalamṛgābhāḥ | godhāhidhūmarūpāḥ pāpā yā cobhayaśiraskā || 09 ||
dhvajajhaṣagirikarikamalenduturagasantaptarajatahaṃsābhāḥ | śrīvṛkṣa śivasubhikṣāḥ || 10 ||
[ karigiri | śrīvatsavajraśaṅkhasvastikarūpāḥ | śrīvṛkṣa ] ambaramadhyādbahvyo nipatantyo rājarāṣṭranāśāya | bambhramatī gaganopari vibhramamākhyāti lokasya || 11 ||
saṃspṛśatī candrārkau tadvisṛtā vā sabhūprakampā ca | paracakrāgamanṛpabhayadurbhikṣāvṛṣṭibhayajananī || 12 ||
pauretaraghnamulkāpasavyakaraṇaṃ divākarahimāṃśavoḥ | ulkā śubhadā purato divākaraviniḥsṛtā yātuḥ || 13 ||
śuklā raktā pītā kṛṣṇā colkā dvijādivarṇaghnī | kramaśaścaitān hanyurmūrdhoraḥ pārśvapucchasthāḥ || 14 ||
uttaradigādipatitā viprādīnāmaniṣṭadā rūkṣā | ṛjvī snigdhākhaṇḍā nīcopagatā ca tadvṛddhyai || 15 ||
śyāvāruṇanīlāsṛgdahanāsitabhasmasannibhā rūkṣā | sandhyādinajā vakrā dalitā ca parāgamabhayāya || 16 ||
[ śyāmā vāruṇa ] nakṣatragrahaghātaistadbhaktīnāṃ kṣayāya nirdiṣṭā | udaye ghnatī ravīndū pauretaramṛtyave'ste vā || 17 ||
[ ghāte ] bhāgyādityadhaniṣṭhāmūleṣūlkāhateṣu yuvatīnām | viprakṣatriyapīḍā puṣyānilaviṣṇudeveṣu || 18 ||
dhruvasaumyeṣu nṛpāṇāmugreṣu sadāruṇeṣu caurāṇām | kṣipreṣu kalāviduṣāṃ pīḍā sādhāraṇe ca hate || 19 ||
kurvantyetāḥ patitā devapratimāsu rājarāṣṭrabhayam | śakropari nṛpatīnāṃ gṛheṣu tatsvāmināṃ pīḍām || 20 ||
āśāgrahopaghāte taddeśyānāṃ khale kṛṣiratānām | caityatarau sampatitā satkṛtapīḍāṃ karotyulkā || 21 ||
dvāri purasya purakṣayamathendrakīle janakṣayo'bhihitaḥ | brahmāyatane viprānvinihanyādgomino goṣṭhe || 22 ||
kṣveḍāsphoṭitavāditagītotkuṣṭasvanā bhavanti yadā | ulkānipātasamaye bhayāya rāṣṭrasya sanṛpasya || 23 ||
yasyāściraṃ tiṣṭhati khe'nuṣaṅgo daṇḍākṛtiḥ sā nṛpaterbhayāya | yā cohyate tantudhṛteva khasthā yā vā mahendradhvajatulyarūpā || 24 ||
śreṣṭhinaḥ pratīpagā tiryagā nṛpāṅganānām | hantyadhomukhī nṛpānbrāhmaṇānathordhvagā || 25 ||
[ nṛpāṅganāḥ ] barhipuccharūpiṇī lokasaṃkṣayāvahā | sarpavatprasarpatī yoṣitāmaniṣṭadā || 26 ||
[ varhi | prasarpiṇī ] hanti maṇḍalā puraṃ chatravatpurohitam | vaṃśagulmavatsthitā rāṣṭradoṣakāriṇī || 27 ||
vyālasūkaropamā visphuliṅgamālinī | khaṇḍaśo'tha vā gatā sasvanā ca pāpadā || 28 ||
surapaticāpapratimā rājyaṃ nabhasi vilīnā jaladān hanti | pavanavilomā kuṭilaṃ yātā na bhavati śastā vinivṛttā vā || 29 ||
abhibhavati yataḥ puraṃ balaṃ vā bhavati bhayaṃ tata eva pārthivasya | nipatati ca yayā diśā pradīptā jayati ripūnacirāttayā prayātaḥ || 30 ||

Chapter 34: pariveṣalakṣaṇādhyāyaḥ [pariveṣalakṣaṇa-adhyāya]

sammūrcchitā ravīndvoḥ kiraṇāḥ pavanena maṇḍalībhūtāḥ | nānāvarṇākṛtayastanvabhre vyomni pariveṣāḥ || 1 ||
te raktanīlapāṇḍurakāpotābhrābhaśabalaharitaśuklāḥ | indrayamavaruṇanirṛtiśvasaneśapitāmahāmbu kṛtāḥ || 2 ||
[ hari | agni ] dhanadaḥ karoti mecakamanyonyaguṇāśrayeṇa cāpyanye | pravilīyate muhurmuhuralpaphalaḥ so'pi vāyukṛtaḥ || 3 ||
cāṣaśikhirajatatailakṣīrajalābhaḥ svakālasambhūtaḥ | avikalavṛttaḥ snigdhaḥ pariveṣaḥ śivasubhikṣakaraḥ || 4 ||
sakalagaganānucārī naikābhaḥ kṣatajasannibho rūkṣaḥ | asakalaśakaṭaśarāsanaśṛṅgāṭakavatsthitaḥ pāpaḥ || 5 ||
śikhigalasame'tivarṣṇe bahuvarṇe nṛpavadho bhayaṃ dhūmre | haricāpanibhe yuddhānyaśokakusumaprabhe cāpi || 6 ||
varṇenaikena yadā bahulaḥ snigdhaḥ kṣurābhrakākīrṇaḥ | svartau sadyo varṣaṃ karoti pītaśca dīptārkaḥ || 7 ||
dīptamṛgavihaṅgarutaḥ kaluṣaḥ sandhyātrayotthito'timahān | bhayakṛttaḍidulkādyairhato nṛpaṃ hanti śastreṇa || 8 ||
[ vihaṅgamṛga ] pratidinamarkahimāṃśvoraharniśaṃ raktayornarendravadhaḥ | pariviṣṭayorabhīkṣaṇaṃ lagnāstamaya sthayostadvat || 9 ||
[ astanabhaḥ ] senāpaterbhayakaro dvimaṇḍalo nātiśastrakopakaraḥ | triprabhṛti śastrakopaṃ yuvarājabhayaṃ nagararodham || 10 ||
vṛṣṭistryaheṇa māsena vigraho vā grahendubhanirodhe | horājanmādhipayorjanmarkṣe vāṃ aśubho rājñaḥ || 11 ||
[ vāśubho ca aśubho ] pariveṣamaṇḍalagato ravitanayaḥ kṣudradhānyanāśakaraḥ | janayati ca vātavṛṣṭiṃ sthāvarakṛṣikṛnnihantā ca || 12 ||
bhaume kumārabalapatisainyānāṃ vidravo'gniśastrabhayam | jīve pariveṣagate purohitāmātyanṛpapīḍā || 13 ||
mantristhāvaralekhakaparivṛddhiścandraje suvṛṣṭiśca | śukre yāyikṣatriyarājñī pīḍā priyaṃ cānnam || 14 ||
[ rājñāṃ ] kṣudanalamṛtyunarādhipaśastrebhyo jāyate bhayaṃ ketau | pariviṣṭe garbhabhayaṃ rāhau vyādhirnṛpabhayaṃ ca || 15 ||
yuddhāni vijānīyātpariveṣābhyantare dvayorgrahayoḥ | divasakṛtaḥ śaśino vā kṣudavṛṣṭibhayaṃ triṣu proktam || 16 ||
yāti caturṣu narendraḥ sāmātyapurohito vaśaṃ mṛtyoḥ | pralayamiva viddhi jagataḥ pañcādiṣu maṇḍalastheṣu || 17 ||
tārāgrahasya kuryātpṛthageva samutthito narendravadham | nakṣatrāṇāmatha vā yadi ketornodayo bhavati || 18 ||
viprakṣatriyaviṭśūdrahā bhavetpratipadādiṣu kramaśaḥ | śreṇīpurakośānāṃ pañcamyādiṣvaśubhakārī || 19 ||
yuvarājasyāṣṭamyāṃ paratastriṣu pārthivasya doṣakaraḥ | purarodho dvādaśyāṃ sainyakṣobhastrayodaśyām || 20 ||
narapatipatnīpīḍāṃ pariveṣo'bhyutthitaścaturdaśyām | kuryāttu pañcadaśyāṃ pīḍāṃ manujādhipasyaiva || 21 ||
nāgarakāṇāmabhyantarasthitā yāyināṃ ca bāhyasthā | pariveṣamadhyarekhā vijñeyākrandasārāṇām || 22 ||
raktaḥ śyāmo rūkṣaśca bhavati yeṣāṃ parājayasteṣām | snigdhaḥ śveto dyutimānyeṣāṃ bhāgo jayasteṣām || 23 ||

Chapter 35: indrāyuddhalakṣaṇādhyāyaḥ [indrāyuddhalakṣaṇa-adhyāya]

sūryasya vividhavarṇāḥ pavanena vighaṭṭitāḥ karāḥ sābhre | viyati dhanuḥ saṃsthānā ye dṛśyante tadindradhanuḥ || 1 ||
ke cidanantakuloraganiḥśvāsodbhūtamāhurācāryāḥ | tad yāyināṃ nṛpāṇāmabhimukhamajayāvahaṃ bhavati || 2 ||
acchinnamavanigāḍhaṃ dyutimatsnigdhaṃ ghanaṃ vividhavarṇam | dviruditamanulomaṃ ca praśastamambhaḥ prayacchati ca || 3 ||
vidigudbhūtaṃ diksvāmināśanaṃ vyabhrajaṃ marakakāri | pāṭalapītakanīlaiḥ śastrāgnikṣutkṛtā doṣāḥ || 4 ||
jalamadhye'nāvṛṣṭirbhuvi sasyavadhastarau sthite vyādhiḥ | vālmīke śastrabhayaṃ niśi sacivavadhāya dhanuraindram || 5 ||
[ valmīke ] vṛṣṭiṃ karotyavṛṣṭyāṃ vṛṣṭiṃ vṛṣṭyāṃ nivārayatyaindryām | paścātsadaiva vṛṣṭiṃ kuliśabhṛtaścāpamācaṣṭe || 6 ||
cāpaṃ maghonaḥ kurute niśāyāmākhaṇḍalāyāṃ diśi bhūpapīḍām | yāmyāparodakprabhavaṃ nihanyātsenāpatiṃ nāyakamantriṇau ca || 7 ||
niśi suracāpaṃ sitavarṇādyaṃ janayati pīḍāṃ dvijapūrvāṇām | bhavati ca yasyāṃ diśi taddeśyaṃ narapatimukhyaṃ nacirāddhanyāt || 8 ||

Chapter 36: gandharvanagaralakṣaṇādhyāyaḥ [gandharvanagaralakṣaṇa-adhyāya]

udagādi purohitanṛpabalapatiyuvarājadoṣadaṃ khapuram | sitaraktapītakṛṣṇaṃ viprādīnāmabhāvāya || 1 ||
nāgaranṛpatijayāvahamudagvidiksthaṃ vivarṇanāśāya | śāntāśāyāṃ dṛṣṭaṃ satoraṇaṃ nṛpativijayāya || 2 ||
sarvadigutthaṃ satatothitaṃ ca bhayadaṃ narendrarāṣṭrāṇām | caurāṭavikān hanyāddhūmānalaśakracāpābham || 3 ||
gandharvanagaramutthitamāpāṇḍuramaśanipātavātakaram | dīpte narendramṛtyurvāme'ribhayaṃ jayaḥ savye || 4 ||
anekavarṇākṛti khe prakāśate puraṃ patākādhvajatoraṇānvitam | yadā tadā nāgamanuṣyavājināṃ pibatyasṛgbhūri raṇe vasundharā || 5 ||

Chapter 37: pratisūryalakṣaṇādhyāyaḥ [pratisūryalakṣaṇa-adhyāya]

pratisūryakaḥ praśasto divasakṛdṛtuvarṇasaprabhaḥ snigdhaḥ | vaidūryanibhaḥ svacchaḥ śuklaśca kṣemasaubhikṣaḥ || 1 ||
pīto vyādhiṃ janayatyaśokarūpaśca śastrakopāya | pratisūryāṇāṃ mālā dasyubhayātaṅkanṛpahantrī || 2 ||
divasakṛtaḥ pratisūryo jalakṛdudagdakṣiṇe sthito'nilakṛt | ubhayasthaḥ salilabhayaṃ nṛpamupari nihantyadho janahā || 3 ||

Chapter 38a: rajolakṣaṇam [rajaslakṣaṇa]

kathayanti pārthivavadhaṃ rajasā ghanatimirasañcayanibhena | avibhāvyamānagiripurataravaḥ sarvā diśaśchannāḥ || 1 ||
yasyām diśi dhūmacayaḥ prākprabhavati nāśameti vā yasyām | āgacchati saptāhāttatra eva bhayaṃ na sandehaḥ || 2 ||
śvete rajoghanaughe pīḍā syānmantrijanapadānāṃ ca | nacirātprakopamupayāti śastramatisaṅkulā siddhiḥ || 3 ||
arkodaye vijṛmbhati yadi dinamekaṃ dinadvayaṃ vāpi | sthagayanniva gaganatalaṃ bhayamatyugraṃ nivedayati || 4 ||
anavaratasañcayavahaṃ rajanīmekāṃ pradhānanṛpahantṛ | kṣemāya ca śeṣāṇāṃ vicakṣaṇānāṃ narendrāṇām || 5 ||
rajanīdvayaṃ visarpati yasmin rāṣṭre rajoghanaṃ bahulam | paracakrasya āgamanaṃ tasminnapi sanniboddhavyam || 6 ||
nipatati rajanītritayaṃ catuṣkamapyannarasavināśāya | rājñāṃ sainyakṣobho rajasi bhavetpañcarātrabhave || 7 ||
ketvādyudayavimuktaṃ yadā rajo bhavati tīvrabhayadāyi | śiśirādanyatrartau phalamavikalamāhu ācāryāḥ || 8 ||

Chapter 38: nirghātalakṣaṇādhyāyaḥ [nirghātalakṣaṇa-adhyāya]

pavanaḥ pavanābhihato gaganādavanau yadā samāpatati | bhavati tadā nirghātaḥ sa ca pāpo dīptavihagarutaḥ || 1 ||
arkodaye'dhikaraṇikanṛpadhaniyodhāṅganāvaṇigveśyāḥ | āpraharāṃśe'jāvikamupahanyācchūdrapaurāṃśca || 2 ||
āmadhyāhnād rājopasevino brāhmaṇāṃśca pīḍayati | vaiśyajaladāṃstṛtīye caurānprahare caturthe tu || 3 ||
astaṃ yāte nīcānprathame yāme nihanti sasyāni | rātrau dvitīyayāme piśācasaṅghānnipīḍayati || 4 ||
turagakariṇastṛtīye vinihanyād yāyinaścaturthe ca | bhairavajarjaraśabdo yāti yatastāṃ diśaṃ hanti || 5 ||

Chapter 39: sasyajātakādhyāyaḥ [sasyajātaka-adhyāya]

vṛścikavṛṣapraveśe bhānorye bādarāyaṇenoktāḥ | grīṣmaśaratsasyānāṃ sadasadyogāḥ kṛtāsta ime || 1 ||
bhānoralipraveśe kendraistasmācchubhagrahākrāntaiḥ | balavadbhiḥ saumyairvā nirīkṣite graiṣmikavivṛddhiḥ || 2 ||
[ nirīkṣitair ] aṣṭamarāśigate'rke guruśaśinoḥ kumbhasiṃhasaṃsthitayoḥ | siṃhaghaṭasaṃsthayorvā niṣpattirgrīṣmasasyasya || 3 ||
[ sthitayoḥ ] arkātsite dvitīye budhe'tha vā yugapadeva vā sthitayoḥ | vyayagatayorapi tadvanniṣpattiratīva gurudṛṣṭyā || 4 ||
śubhamadhye'lini sūryādguruśaśinoḥ saptame parā sampat | alyādisthe savitari gurau dvitīye'rdhaniṣpattiḥ || 5 ||
lābhahibukārthayuktaiḥ sūryādaligātsitenduśaśiputraiḥ | sasyasya parā sampatkarmaṇi jīve gavāṃ cāgryā || 6 ||
kumbhe gururgavi śaśī sūryo'limukhe kujārkajau makare | niṣpattirasti mahatī paścātparacakrabhayarogam || 7 ||
madhye pāpagrahayoḥ sūryaḥ sasyaṃ vināśayatyaligaḥ | pāpaḥ saptamarāśau jātaṃ jātaṃ vināśayati || 8 ||
arthasthāne krūraḥ saumyairanirīkṣitaḥ prathamajātam | sasyaṃ nihanti paścāduptaṃ niṣpādayedvyaktam || 9 ||
jāmitrakendrasaṃsthau krūrau sūryasya vṛścikasthasya | sasyavipattiṃ kurutaḥ saumyairdṛṣṭau na sarvatra || 10 ||
vṛścikasaṃsthādarkātsaptamaṣaṣṭhopagau yadā krūrau | bhavati tadā niṣpattiḥ sasyānāmarghaparihāniḥ || 11 ||
vidhinānenaiva ravirvṛṣapraveśe śaratsamutthānām | vijñeyaḥ sasyānāṃ nāśāya śivāya vā tajjñaiḥ || 12 ||
triṣu meṣādiṣu sūryaḥ saumyayuto vīkṣito'pi vā vicaran | graiṣmika dhānyaṃ kurute samarghamabhayopayogyaṃ ca || 13 ||
[ graṣmika | samartham ] kārmukamṛgaghaṭasaṃsthaḥ śāradasasyasya tadvadeva raviḥ | saṃgrahakāle jñeyo viparyayaḥ krūradṛgyogāt || 14 ||
[ śāradasya | yāgāt ]

Chapter 40: dravyaniścayādhyāyaḥ [dravyaniścaya-adhyāya]

ye yeṣāṃ dravyāṇāmadhipatayo rāśayaḥ samuddiṣṭāḥ | munibhiḥ śubhāśubhārthaṃ tānāgamataḥ pravakṣyāmi || 1 ||
vastrāvikakutupānāṃ masūragodhūmarālakayavānām | sthalasambhavauṣadhīnāṃ kanakasya ca kīrtito meṣaḥ || 2 ||
gavi vastrakusumagodhūmaśāliyavamahiṣasurabhitanayāḥ syuḥ | mithune'pi dhānyaśāradavallīśālūkakārpāsāḥ || 3 ||
karkiṇi kodravakadalīdūrvāphalakandapatracocāni | siṃhe tuṣadhānyarasāḥ siṃhādīnāṃ tvacaḥ saguḍāḥ || 4 ||
ṣaṣṭhe'tasīkalāyāḥ kulatthagodhūmamudganiṣpāvāḥ | saptamarāśau māṣā yavagodhūmāḥ sasarṣapāścaiva || 5 ||
[ godhūmāḥ sarṣapāḥ sayavāḥ ] aṣṭamarāśāvikṣuḥ saikyaṃ lohānyajāvikaṃ cāpi | navame tu turagalavaṇāmbarāstratiladhānyamūlāni || 6 ||
makare tarugulmādyaṃ saikyekṣusuvarṇakṛṣṇalohāni | kumbhe salilajaphalakusumaratnacitrāṇi rūpāṇi || 7 ||
mīne kapālasambhavaratnānyambūdbhavāni vajrāṇi | snehāśca naikarūpā vyākhyātā matsyajātaṃ ca || 8 ||
rāśeścaturdaśārthāyasaptanavapañcamasthito jīvaḥ | dvyekādaśadaśapañcāṣṭameṣu śaśijaśca vṛddhikaraḥ || 9 ||
ṣaṭsaptamago hāniṃ vṛddhiṃ śukraḥ karoti śeṣeṣu | upacayasaṃsthāḥ krūrāḥ śubhadāḥ śeṣeṣu hānikarāḥ || 10 ||
rāśeryasya krūrāḥ pīḍāsthāneṣu saṃsthitā balinaḥ | tatproktadravyāṇāṃ mahārghatā durlabhatvaṃ ca || 11 ||
iṣṭasthāne saumyā balino yeṣāṃ bhavanti rāśīnām | taddravyāṇāṃ vṛddhiḥ sāmarghyaṃ vallabhatvaṃ ca || 12 ||
[ sāmarthayamadurlabhatvaṃ ca ] gocarapīḍāyāmapi rāśirbalibhiḥ śubhagrahairdṛṣṭaḥ | pīḍāṃ na karoti tathā krūrairevaṃ viparyāsaḥ || 13 ||

Chapter 41: arghakāṇḍādhyāyaḥ [arghakāṇḍa-adhyāya]

ativṛṣṭyulkādaṇḍānpariveṣagrahaṇaparidhipūrvāṃśca | dṛṣṭvāmāvāsyāyāmutpātānpaurṇamāsyāṃ ca || 1 ||
[ pūrṇamāsyāṃ ] brūyādarghaviśeṣānpratimāsaṃ rāśiṣu kramātsūrye | anyatithāv utpātā ye te ḍamarārtaye rājñām || 2 ||
meṣopagate sūrye grīṣmajadhānyasya saṃgrahaṃ kṛtvā | vanamūlaphalasya vṛṣe caturthamāse tayorlābhaḥ || 3 ||
[ kuryāt ] mithunasthe sarvarasāndhānyāni ca saṃgrahaṃ samupanīya | ṣaṣṭhe māse vipulaṃ vikretā prāpnuyāl lābham || 4 ||
[ vikrīṇan ] karkiṇyarke madhugandhatailaghṛtaphāṇitāni vinidhāya | dviguṇā dvitīyamāse labdhirhīnādhike chedaḥ || 5 ||
siṃhe suvarṇamaṇicarmavarmaśastrāṇi mauktikaṃ rajatam | pañcamamāse labdhirvikreturato'nyathā chedaḥ || 6 ||
kanyāgate dinakare cāmarakharakarabhavājināṃ kretā | ṣaṣṭhe māse dviguṇaṃ lābhamavāpnoti vikrīṇan || 7 ||
taulini tāntavabhāṇḍaṃ maṇikambalakācapītakusumāni | ādadyāddhānyāni ca varṣārdhāddviguṇitā vṛddhiḥ || 8 ||
[ ṣaṇmāsād ] vṛścikasaṃsthe savitari phalakandakamūlavividharatnāni | varṣadvayamuṣitāni dviguṇaṃ lābhaṃ prayacchanti || 9 ||
cāpagate gṛhṇīyātkuṅkumaśaṅkhapravālakācāni | muktāphalāni ca tato varṣārdhāddviguṇatāṃ yānti || 10 ||
[ kuṅkama ] mṛgaghaṭasaṃsthe savitari gṛhṇīyāl lohabhāṇḍadhānyāni | sthitvā māsaṃ dadyāl lābhārthī dviguṇamāpnoti || 11 ||
[ mṛgadhaṭage gṛhṇīyāddivākare ] savitari jhaṣamupayāte mūlaphalaṃ kandabhāṇḍaratnāni | saṃsthāpya vatsarārdhaṃ lābhakamiṣṭaṃ samāpnoti || 12 ||
rāśau rāśau yasmicchiśiramayūkhaḥ sahasrakiraṇo vā | yukto'dhimitradṛṣṭastatrāyaṃ lābhako diṣṭaḥ || 13 ||
savitṛsahitaḥ sampūrṇo vā śubhairyutavīkṣitaḥ śiśirakiraṇaḥ sadyo'rghasya pravṛddhikaraḥ smṛtaḥ | aśubhasahitaḥ sandṛṣṭo vā hinastyatha vā raviḥ pratigṛhagatānbhāvānbuddhvā vadetsadasatphalam || 14 ||

Chapter 42: indradhvajasampadadhyāyaḥ [indradhvajasampad-adhyāya]

brahmāṇamūcuramarā bhagavacchaktāḥ sma nāsurān samare | pratiyodhayitumatastvāṃ śaraṇyaśaraṇaṃ samupayātāḥ || 1 ||
devānuvāca bhagavān kṣīrode keśavaḥ sa vaḥ ketum | yaṃ dāsyati taṃ dṛṣṭvā nājau sthāsyanti vo daityāḥ || 2 ||
labdhavarāḥ kṣīrodaṃ gatvā te tuṣṭuvuḥ surāḥ sendrāḥ | śrīvatsāṅkaṃ kaustubhamaṇikiranodbhāsitoraskam || 3 ||
śrīpatimacintyamasamaṃ samaṃ tataḥ sarvadehināṃ sūkṣmam | paramātmānamanādiṃ viṣṇumavijñātaparyantam || 4 ||
[ samantataḥ ] taiḥ saṃstutaḥ sa devastutoṣa nārāyaṇo dadau caiṣām | dhvajamasurasuravadhūmukhakamalavanatuṣāratīkṣṇāṃśum || 5 ||
taṃ viṣṇutejobhavamaṣṭacakre rathe sthitaṃ bhāsvati ratnacitre | dedīpyamānaṃ śaradīva sūryaṃ dhvajaṃ samāsādya mumoda śakraḥ || 6 ||
sa kiṅkiṇījālapariṣkṛtena srakchatraghaṇṭāpiṭakānvitena | samucchritenāmararāḍdhvajena ninye vināśaṃ samare'risainyam || 7 ||
[ pariskṛtena ] uparicarasyāmarapo vasordadau cedipasya veṇumayīm | yaṣṭiṃ tāṃ sa narendro vidhivatsampūjayāmāsa || 8 ||
prīto mahena maghavā prāhaivaṃ ye nṛpāḥ kariṣyanti | vasuvadvasumantaste bhuvi siddhājñā bhaviṣyanti || 9 ||
[ maghavān ] muditāḥ prajāśca teṣāṃ bhayarogavivarjitāḥ prabhūtānnāḥ | dhvajaiva cābhidhāsyati jagati nimittaiḥ phalaṃ sadasat || 10 ||
pūjā tasya narendrairbalavṛddhijayārthibhiryathā pūrvam | śakrājñayā prayuktā tāmāgamataḥ pravakṣyāmi || 11 ||
tasya vidhānaṃ śubhakaraṇadivasanakṣatramaṅgalamuhūrtaiḥ | prāsthānikairvanamiyāddaivajñaḥ sūtradhāraśca || 12 ||
udyānadevatālayapitṛvanavalmīkamārgacitijātāḥ | kubjordhvaśuṣkakaṇṭakivallīvandākayuktāśca || 13 ||
bahuvihagālayakoṭarapavanānalapīḍitāśca ye taravaḥ | ye ca syuḥ strīsaṃjñā na te śubhāḥ śakraketvarthe || 14 ||
śreṣṭho'rjuno'jakarṇaḥ priyakadhavodumbarāśca pañcaite | eteṣāmekatamaṃ praśastamatha vāparaṃ vṛkṣam || 15 ||
[ aśvakamaḥ | anyatamaṃ ] gaurāsitakṣitibhavaṃ sampūjya yathāvidhi dvijaḥ pūrvam | vijane sametya rātrau spṛṣṭvā brūyādimaṃ mantram || 16 ||
yānīha vṛkṣe bhūtāni tebhyaḥ svasti namo'stu vaḥ | upahāraṃ gṛhītvemaṃ kriyatāṃ vāsaparyayaḥ || 17 ||
pārthivastvāṃ varayate svasti te'stu nagottama | dhvajārthaṃ devarājasya pūjeyaṃ pratigṛhyatām || 18 ||
chindyātprabhātasamaye vṛkṣamudakprāṅmukho'pi vā bhūtvā | paraśorjarjaraśabdo neṣṭaḥ snigdho ghanaśca hitaḥ || 19 ||
nṛpajayadamavidhvaṃstaṃ patanamanākuñcitaṃ ca pūrvodak | avilagnaṃ cānyatarau viparītamatastyajetpatitam || 20 ||
chittvāgre caturaṅgulamaṣṭau mūle jale kṣiped yaṣṭim | uddhṛtya puradvāraṃ śakaṭena nayenmanuṣyairvā || 21 ||
arabhaṅge balabhedo nemyā nāśo balasya vijñeyaḥ | arthakṣayo'kṣabhaṅge tathāṇibhaṅge ca varddhakinaḥ || 22 ||
bhādrapadaśuklapakṣasyāṣṭamyāṃ nāgarairvṛto rājā | daivajñasacivakañcukiviprapramukhaiḥ suveṣadharaiḥ || 23 ||
ahatāmbarasaṃvītāṃ yaṣṭiṃ paurandarīṃ puraṃ pauraiḥ | sraggandhadhūpayuktāṃ praveśayet śaṅkhatūryaravaiḥ || 24 ||
rucirapatākātoraṇavanamālālaṅkṛtaṃ prahṛṣṭajanam | sammārjitārcitapathaṃ suveṣagaṇikājanākīrṇam || 25 ||
abhyarcitāpaṇagṛhaṃ prabhūtapuṇyāhavedanirghoṣam | naṭanartakageyajñairākīrṇacatuṣpathaṃ nagaram || 26 ||
tatra patākāḥ śvetā bhavanti vijayāya rogadāḥ pītāḥ | jayadāśca citrarūpā raktāḥ śastraprakopāya || 27 ||
[ vijayāya bhavanti ] yaṣṭiṃ praveśayantīṃ nipātayanto bhayāya nāgādyāḥ | bālānāṃ talaśabde saṃgrāmaḥ sattvayuddhe vā || 28 ||
santakṣya punastakṣā vidhivad yaṣṭiṃ praropayed yantre | jāgaramekādaśyāṃ nareśvaraḥ kārayeccāsyām || 29 ||
sitavastroṣṇīṣadharaḥ purohitaḥ śākravaiṣṇavairmantraiḥ | juhuyādagniṃ sāmvatsaro nimittāni gṛhṇīyāt || 30 ||
iṣṭadravyākāraḥ surabhiḥ snigdho ghano'nalo'rciṣmān | śubhakṛdato'nyo'niṣṭo yātrāyāṃ vistaro'bhihitaḥ || 31 ||
[ neṣṭo ] svāhāvasānasamaye svayamujjvalārciḥ snigdhaḥ pradakṣiṇaśikho hutabhugnṛpasya | gaṅgādivākarasutājalacāruhārāṃ dhātrīṃ samudraraśanāṃ vaśagāṃ karoti || 32 ||
[ samudrarasanāṃ ] cāmīkarāśokakuraṇṭakābjavaidūryanīlotpalasannibhe'gnau | na dhvāntamantarbhavane'vakāśaṃ karoti ratnāṃśuhataṃ nṛpasya || 33 ||
yeṣāṃ rathaughārṇavameghadantināṃ samasvano'gniryadi vāpi dundubheḥ | teṣāṃ madāndhebhaghaṭāvaghaṭṭitā bhavanti yāne timiropamā diśaḥ || 34 ||
dhvajakumbhahayebhabhūbhṛtāmanurūpe vaśameti bhūbhṛtām | udayāstadharādharādharā himavadvindhyapayodharā dharā || 35 ||
dviradamadamahīsarojalājāghṛtamadhunā ca hutāśane sagandhe | praṇatanṛpaśiromaṇiprabhābhirbhavati puraśchuriteva bhūrnṛpasya || 36 ||
[ lājaiḥ ] uktaṃ yaduttiṣṭhati śakraketau śubhāśubhaṃ saptamarīcirūpaiḥ | tajjanmayajñagrahaśāntiyātrāvivāhakāleṣvapi cintanīyam || 37 ||
guḍapūpapāyasādyairviprānabhyarcya dakṣiṇābhiśca | śravaṇena dvādaśyāmutthāpyo'nyatra vā śravaṇāt || 38 ||
śakrakumāryaḥ kāryāḥ prāha manuḥ sapta pañca vā tajjñaiḥ | nandopanandasaṃjñe pādonārdhe dhvajocchrāyāt || 39 ||
[ pādenārdhena cocchrāyāt ] ṣoḍaśabhāgābhyadhike jayavijaye dve vasundhare cānye | adhikā śakrajanitrī madhye'ṣṭāṃśena caitāsām || 40 ||
prītaiḥ kṛtāni vibudhairyāni purā bhūṣaṇāni suraketoḥ | tāni krameṇa dadyātpiṭakāni vicitrarūpāṇi || 41 ||
raktāśokanikāśaṃ caturasraṃ viśvakarmaṇā prathamam | raśanā svayambhuvā śaṅkareṇa cānekavarṇagā dattā || 42 ||
[ caturaśram | rasanā | cānekavarṇadharī ] aṣṭāśri nīlaraktaṃ tṛtīyamindreṇa bhūṣaṇaṃ dattam | asitaṃ yamaścaturthaṃ masūrakaṃ kāntimadayacchat || 43 ||
mañjiṣṭhābhaṃ varuṇaḥ ṣaḍaśri tatpañcamaṃ jalorminibham | mayūraṃ keyūraṃ ṣaṣṭhaṃ vāyurjaladanīlam || 44 ||
skandhaḥ svaṃ keyūraṃ saptamamadadaddhvajāya bahucitram | aṣṭamamanalajvālāsaṅkāśaṃ havyabhugvṛttam || 45 ||
[ dattam ] vaidūryasadṛśamindro navamaṃ graiveyakaṃ dadāvanyat | rathacakrābhaṃ daśamaṃ sūryastvaṣṭā prabhāyuktam || 46 ||
[ indur ] ekādaśamudvaṃśaṃ viśvedevāḥ sarojasaṅkāśam | dvādaśamapi ca niveśamṛṣayo nīlotpalābhāsam || 47 ||
[ nivaṃśaṃ munayo ] kiñcidadhaūrdhvanirmitamupari viśālaṃ trayodaśaṃ ketoḥ | śirasi bṛhaspatiśukrau lākṣārasasannibhaṃ dadatuḥ || 48 ||
[ nirnatam ] yady yad yena vibhūṣaṇamamareṇa vinirmitaṃ dhvajasyārthe | tattattaddaivatyaṃ vijñātavyaṃ vipaścidbhiḥ || 49 ||
[ vinirmitam | vibhūṣaṇam ] dhvajaparimāṇatryaṃśaḥ paridhiḥ prathamasya bhavati piṭakasya | parataḥ prathamātprathamādaṣṭāṃśāṣṭāṃśahīnāni || 50 ||
kuryādahani caturthe pūraṇamindradhvajasya śāstrajñaḥ | manunā cāgamagītānmantrānetānpaṭhenniyataḥ || 51 ||
harārkavaivasvataśakrasomairdhaneśavaiśvānarapāśabhṛdbhiḥ | maharṣisaṃghaiḥ sadigapsarobhiḥ śukrāṅgiraḥ skandamarudgaṇaiśca || 52 ||
yathā tvamūrjaskaraṇaikarūpaiḥ samarcitastvābharaṇairudāraiḥ | tatheha tānyābharaṇāni yāge śubhāni samprītamanā gṛhāṇa || 53 ||
[ deva ] ajo'vyayaḥ śāśvata ekarūpo viṣṇurvarāhaḥ puruṣaḥ purāṇaḥ | tvamantakaḥ sarvaharaḥ kṛśānuḥ sahasraśīrṣaḥ śatamanyurīḍyaḥ || 54 ||
[ sahasraśīrśā ] kaviṃ saptajihvaṃ trātāramindraṃ svavitāraṃ sureśam | hvayāmi śakraṃ vṛtrahaṇaṃ suṣeṇamasmākaṃ vīrā uttarā bhavantu || 55 ||
[ avitāraṃ | uttare ] prapūraṇe cocchrayaṇe praveśe snāne tathā mālyavidhau visarge | paṭhedimānnṛpatiḥ sopavāso mantrācchubhānpuruhūtasya ketoḥ || 56 ||
kṣatradhvajādarśaphalārdhacandrairvicitramālākadalīkṣudaṇḍaiḥ | savyālasiṃhaiḥ piṭakairgavākṣairalaṅkṛtaṃ dikṣu ca lokapālaiḥ || 57 ||
[ chatra ] acchinnarajjuṃ dṛḍhakāṣṭhamātṛkaṃ suśliṣṭayantrārgalapādatoraṇam | utthāpayel lakṣma sahasracakṣuṣaḥ sāradrumābhagnakumārikānvitam || 58 ||
aviratajanarāvaṃ maṅgalāśīḥ praṇāmaiḥ paṭupaṭahamṛdaṅgaiḥ śaṅkhabheryādibhiśca | śrutivihitavacobhiḥ pāpaṭhadbhiśca viprairaśubhavihataśabdaṃ ketumutthāpayecca || 59 ||
[ rahita | utthāpayīta ] phaladadhighṛtalājākṣaudrapuṣpāgrahastaiḥ praṇipatitaśirobhistuṣṭavadbhiśca pauraiḥ | vṛtamanimiṣabhartuḥ ketumīśaḥ prajānāmarinagaranatāgraṃ kārayeddviḍbadhāya || 60 ||
[ tuṣṭuvadbhiś | dhṛtam | vadhāya ] nātidrutaṃ na ca vilambitamaprakampamadhvastamālyapiṭakādivibhūṣaṇaṃ ca | utthānamiṣṭamaśubhaṃ yadato'nyathā syāttacchāntibhirnarapateḥ śamayetpurodhāḥ || 61 ||
kravyādakauśikakapotakakākakaṅkaiḥ ketusthitairmahaduśanti bhayaṃ nṛpasya | cāṣeṇa cāpi yuvarājabhayaṃ vadanti śyeno vilocanabhayaṃ nipatan karoti || 62 ||
chatrabhaṅgapatane nṛpamṛtyustaskarānmadhu karoti nilīnam | hanti cāpyatha purohitamulkā pārthivasya mahiṣīmaśaniśca || 63 ||
rājñīvināśaṃ patitā patākā karotyavṛṣṭiṃ piṭakasya pātaḥ | madhyāgramūleṣu ca ketubhaṅgo nihanti mantrikṣitipālapaurān || 64 ||
dhūmāvṛte śikhibhayaṃ tamasā ca moho vyālaiśca bhagnapatitairna bhavatyamātyāḥ | glāyantyudakprabhṛti ca kramaśo dvijādyānbhaṅge tu bandhakibadhaḥ kathitaḥ kumāryāḥ || 65 ||
[ dvijādyā | vadhaḥ ] rajjūtsaṅgacchedane bālapīḍā rājño mātuḥ pīḍanaṃ mātṛkāyāḥ | yadyatkuryuścāraṇā bālakā vā tattattādṛgbhāvi pāpaṃ śubhaṃ vā || 66 ||
[ bālakāścāraṇā ] dinacatuṣṭayamutthitamarcitaṃ samabhipūjya nṛpo'hani pañcame | prakṛtibhiḥ saha lakṣma visarjayedbalabhidaḥ svabalābhivivṛddhaye || 67 ||
uparicaravasupravartitaṃ nṛpatibhirapyanusantataṃ kṛtam | vidhimimamanumanya pārthivo na ripukṛtaṃ bhayamāpnuyāditi || 68 ||

Chapter 43: nīrājanādhyāyaḥ [nīrājana-adhyāya]

bhagavati jaladharapakṣmakṣapākarārkekṣaṇe kamalanābhe | unmīlayati turaṅga karinaranīrājanaṃ kuryāt || 1 ||
[ turaṅgana ] dvādaśyāmaṣṭamyāṃ kārtika śuklasya pañcadaśyāṃ vā | āśvayuje vā kuryānnīrājanasaṃjñitāṃ śāntim || 2 ||
[ kārttika ] nagarottarapūrvadiśi praśastabhūmau praśastadārumayam | ṣoḍaśahastocchrāyaṃ daśavipulaṃ toraṇaṃ kāryam || 3 ||
sarjodumbarakakubhaśākhāmayaśāntisadma kuśabahulam | vaṃśavinirmitamatsyadhvajacakrālaṅkṛtadvāram || 4 ||
[ śākhākakubhamayaṃ ] pratisarayā turagāṇāṃ bhallātakaśālikuṣṭhasiddhārthān | kaṇṭheṣu nibadhnīyātpuṣṭyarthaṃ śāntigṛhagāṇām || 5 ||
ravivaruṇaviśvadevaprajeśapuruhūtavaiṣṇavairmantraiḥ | saptāhaṃ śāntigṛhe kuryācchāntiṃ turaṅgāṇām || 6 ||
abhyarcitā na paruṣaṃ vaktavyā nāpi tāḍanīyāste | puṇyāhaśaṅkhatūryadhvanigītaravairvimuktabhayāḥ || 7 ||
prāpte aṣṭame'hni kuryādudaṅmukhaṃ toraṇasya dakṣiṇataḥ | kuśacīrāvṛtamāśramamagniṃ purato'sya vedyāṃ ca || 8 ||
candanakuṣṭhasamaṅgāharitālamanaḥśilāpriyaṅguvacāḥ | dantyamṛtāñjanarajanīsuvarṇapuṣpyagnimanthāśca || 9 ||
[ suvarṇapuṣpāgnimanthāś ] śvetāṃ sapūrṇakośāṃ kaṭambharātrāyamāṇasahadevīḥ | nāgakusumaṃ svaguptāṃ śatāvarīṃ somarājīṃ ca || 10 ||
kalaśeṣvetāḥ kṛtvā sambhārānupaharedvaliṃ samyak | bhakṣyairnānākārairmadhupāyasayāvakapracuraiḥ || 11 ||
[ etān | baliṃ ] khadirapalāśodumbarakāśmaryaśvatthanirmitāḥ samidhaḥ | srukkanakād rajatādvā kartavyā bhūtikāmena || 12 ||
pūrvābhimukhaḥ śrīmānvaiyāghre carmaṇi sthito rājā | tiṣṭhedanalasamīpe turagabhiṣagdaivavitsahitaḥ || 13 ||
yātrāyāṃ yadabhihitaṃ grahayajñavidhau mahendraketau ca | vedīpurohitānalalakṣaṇamasmiṃstadavadhāryam || 14 ||
lakṣaṇayuktaṃ turagaṃ dviradavaraṃ caiva dīkṣitaṃ snātam | ahatasitāmbaragandhasragdhūmābhyarcitaṃ kṛtvā || 15 ||
[ dhūpā ] āśramatoraṇamūlaṃ samupanayetsāntvayacchanairvācā | vāditraśaṅkhapuṇyāhaniḥsvanāpūritadigantam || 16 ||
yadyānītastiṣṭheddakṣiṇacaraṇaṃ hayaḥ samutkṣipya | sa jayati tadā narendraḥ śatrūnnacirādvinā yatnāt || 17 ||
[ acirād ] trasyanneṣṭo rājñaḥ pariśeṣaṃ ceṣṭitaṃ dvipahayānām | yātrāyāṃ vyākhyātaṃ tadiha vicintyaṃ yathāyukti || 18 ||
piṇḍamabhimantrya dadyātpurohito vājine sa yadi jighret | aśnīyādvā jayakṛdviparīto'to'nyathābhihitaḥ || 19 ||
kalaśodakeṣu śākhāmāplāvyaudumbarīṃ spṛśetturagān | śāntikapauṣṭikamantrairevaṃ senāṃ sanṛpanāgām || 20 ||
śāntiṃ rāṣṭravivṛddhyai kṛtvā bhūyo'bhicārakairmantraiḥ | mṛtmayamariṃ vibhindyācchūlenoraḥsthale vipraḥ || 21 ||
khalinaṃ hayāya dadyādabhimantrya purohitastato rājā | āruhyodakpūrvāṃ yāyānnīrājitaḥ sabalaḥ || 22 ||
mṛdaṅgaśaṅkhadhvanihṛṣṭakuñjarasravanmadāmodasugandhamārutaḥ | śiromaṇiprānta calatprabhācayairjvalanvivasvāniva toyadātyaye || 23 ||
[ vrāta ] haṃsapaṅktibhiritastato'drirāṭ sampatadbhiriva śuklacāmaraiḥ | mṛṣṭagandhapavanānuvāhibhirdhūyamānarucirasragambaraḥ || 24 ||
naikavarṇamaṇivajrabhūṣitairbhūṣito mukuṭakuṇḍalāṅgadaiḥ | bhūriratnakiraṇānurañjitaḥ śakrakārmukaruciṃ samudvahan || 25 ||
[ rucaṃ ] utpatadbhiriva khaṃ turaṅgamairdārayadbhiriva dantibhirdharām | nirjitāribhirivāmarairnaraiḥ śakravatparivṛto vrajennṛpaḥ || 26 ||
savajramuktāphalabhūṣaṇo'tha vā sitasraguṣṇīṣavilepanāmbaraḥ | dhṛtātapatro gajapṛṣṭhamāśrito ghanoparīvendutale bhṛgoḥ sutaḥ || 27 ||
samprahṛṣṭanaravājikuñjaraṃ nirmalapraharaṇāṃśubhāsuram | nirvikāramaripakṣabhīṣaṇaṃ yasya sainyamacirātsa gāṃ jayet || 28 ||

Chapter 44: khañjanakalakṣaṇādhyāyaḥ [khañjanakalakṣaṇa-adhyāya]

khañjanako nāmāyaṃ yo vihagastasya darśane prathame | proktāni yāni munibhiḥ phalāni tāni pravakṣyāmi || 1 ||
sthūlo'bhyunnatakaṇṭhaḥ kṛṣṇagalo bhadrakārako bhadraḥ | ākaṇṭhamukhātkṛṣṇaḥ sampūrṇaḥ pūrayatyāśām || 2 ||
kṛṣṇo gale'sya binduḥ sitakaraṭāntaḥ sa riktakṛd riktaḥ | pīto gopīta iti kleśakaraḥ khañjano dṛṣṭaḥ || 3 ||
atha madhurasurabhiphalakusumataruṣu salilāśayeṣu puṇyeṣu | karituragabhujagamūrdhni prāsādodyānaharmyeṣu || 4 ||
gogoṣṭhasatsamāgamayajñotsavapārthivadvijasamīpe | hastituraṅgamaśālācchatradhvajacāmarādyeṣu || 5 ||
hemasamīpasitāmbarakamalotpalapūjitopalipteṣu | dadhipātradhānyakūṭeṣu ca śriyaṃ khañjanaḥ kurute || 6 ||
paṅke svādvannāptirgorasasampacca gomayopagate | śādvalage vastrāptiḥ śakaṭasthe deśavibhraṃśaḥ || 7 ||
gṛhapaṭale'rthabhraṃśo badhre bandho'śucau bhavati rogaḥ | pṛṣṭhe tvajāvikānāṃ priyasaṅgamamāvahatyāśu || 8 ||
[ vadhre ] mahiṣoṣṭragardabhāsthiśmaśānagṛhakoṇaśarkarāṭṭa sthaḥ | prākārabhasmakeśeṣu cāśubho maraṇarugbhayadaḥ || 9 ||
[ adri ] pakṣau dhunvanna śubhaḥ śubhaḥ pibanvāri nimnagāsaṃsthaḥ | sūryodaye praśasto neṣṭaphalaḥ khañjano'stamaye || 10 ||
[ atha śasto ] nīrājane nivṛtte yayā diśā khañjanaṃ nṛpo yāntam | paśyettayā gatasya kṣipramarātirvaśamupaiti || 11 ||
tasminnidhirbhavati maithunameti yasminyasmiṃstu chardayati tatra tale'sti kācam | aṅgāramapyupadiśanti purīṣaṇe'sya tatkautukāpanayanāya khaneddharitrīm || 12 ||
mṛtavikalavibhinnarogitaḥ svatanusamānaphalapradaḥ khagaḥ | dhanakṛdabhinilīyamānako viyati ca bandhusamāgamapradaḥ || 13 ||
nṛpatirapi śubhaṃ śubhapradeśe khagamavalokya mahītale vidadhyāt | surabhikusumadhūpayuktamarghaṃ śubhamabhinandimevameti vṛddhim || 14 ||
[ abhinanditam ] aśubhamapi vilokya khañjanaṃ dvijagurusādhusurārcane rataḥ | na nṛpatiraśubhaṃ samāpnuyāt na yadi dināni ca sapta māṃsabhuk || 15 ||
[ samāpnuyān ] āvarṣātprathame darśane phalaṃ pratidinaṃ tu dinaśeṣāt | diksthānamūrtilagnarkṣaśāntadīptādibhiścohyam || 16 ||
[ dinaśeṣe ]

Chapter 45: utpātādhyāyaḥ [utpāta-adhyāya]

yānatrerutpātān gargaḥ provāca tānahaṃ vakṣye | teṣāṃ saṃkṣepo'yaṃ prakṛteranyatvamutpātaḥ || 1 ||
apacāreṇa narāṇāmupasargaḥ pāpasañcayādbhavati | saṃsūcayanti divyāntarikṣabhaumāsta utpātāḥ || 2 ||
[ tadutpātāḥ ] manujānāmapacārādaparaktā devatāḥ sṛjantyetān | tatpratighātāya nṛpaḥ śāntiṃ rāṣṭre prayuñjīta || 3 ||
divyaṃ graharkṣavaikṛtamulkānirghātapavanapariveṣāḥ | gandharvapurapurandaracāpādi yadāntarikṣaṃ tat || 4 ||
bhaumaṃ carasthirabhavaṃ tacchāntibhirāhataṃ śamamupaiti | nābhasamupaiti mṛdutāṃ śāmyati no divyamityeke || 5 ||
divyamapi śamamupaiti prabhūtakanakānnagomahīdānaiḥ | rudrāyatane bhūmau godohātkoṭihomācca || 6 ||
ātmasutakośavāhanapuradārapurohiteṣu loke ca | pākamupayāti daivaṃ parikalpitamaṣṭadhā nṛpateḥ || 7 ||
[ lokeṣu ] animittabhaṅgacalanasvedāśrunipātajalpanādyāni | liṅgārcāyatanānāṃ nāśāya nareśadeśānām || 8 ||
daivatayātrāśakaṭākṣacakrayugaketubhaṅgapatanāni | samparyāsanasādanasaṅgaśca na deśanṛpaśubhadāḥ || 9 ||
[ saṅgāś ] ṛṣidharmapitṛbrahmaprodbhūtaṃ vaikṛtaṃ dvijātīnām | yad rudralokapālodbhavaṃ paśūnāmaniṣṭaṃ tat || 10 ||
gurusitaśanaiścarotthaṃ purodhasāṃ viṣṇujaṃ ca lokānām | skandaviśākhasamutthaṃ māṇḍalikānāṃ narendrāṇām || 11 ||
vedavyāse mantriṇi vināyake vaikṛtaṃ camūnāthe | dhātari saviśvakarmaṇi lokābhāvāya nirdiṣṭam || 12 ||
devakumārakumārīvanitāpreṣyeṣu vaikṛtaṃ yatsyāt | tannarapateḥ kumārakakumārikāstrīparijanānām || 13 ||
rakṣaḥ piśācagṛhyakanāgānāmevameva nirdiṣṭam | māsaiścāpyaṣṭābhiḥ sarveṣāmeva phalapākaḥ || 14 ||
[ guhyaka | etad | nirdeśyam ] buddhvā devavikāraṃ śuciḥ purodhāstryahoṣitaḥ snātaḥ | snānakusumānulepanavastrairabhyarcayetpratimām || 15 ||
madhuparkeṇa purodhā bhakṣyairbalibhiśca vidhivadupatiṣṭhet | sthālīpākaṃ juhuyādvidhivanmantraiśca talliṅgaiḥ || 16 ||
[ bakṣair ] iti vibudhavikāre śāntayaḥ saptarātraṃ dvijavibudhagaṇārcā gītanṛtyotsavāśca | vidhivadavanipālairyaiḥ prayuktā na teṣāṃ bhavati duritapāko dakṣiṇābhiśca ruddhaḥ || 17 ||
rāṣṭre yasyānagniḥ pradīpyate dīpyate ca nendhanavān | manujeśvarasya pīḍā tasya carāṣṭrasya vijñeyā || 18 ||
jalamāṃsārdrajvalane nṛpativadhaḥ praharaṇe raṇo raudraḥ | sainyagrāmapureṣu ca nāśo vahnerbhayaṃ kurute || 19 ||
prāsādabhavanatoraṇaketvādiṣvananalena dagdheṣu | taḍitā vā ṣaṇmāsātparacakrasyāgamo niyamāt || 20 ||
dhūmo'nagnisamuttho rajastamaścāhnijaṃ mahābhayadam | vyabhre niśyuḍunāśo darśanamapi cāhni doṣakaram || 21 ||
nagaracatuṣpādaṇḍajamanujānāṃ bhayakaraṃ jvalanamāhuḥ | dhūmāgnivisphuliṅgaiḥ śayyāmbarakeśagairmṛtyuḥ || 22 ||
[ catuṣpādāṇḍaja ] āyudhajvalanasarpaṇasvanāḥ kośanirgamanavepanāni vā | vaikṛtāni yadi vāyudhe'parāṇyāśu raudraraṇasaṅkulaṃ vadet || 23 ||
mantrairāgneyaiḥ kṣīravṛkṣātsamidbhirhotavyo'gniḥ sarṣapaiḥ sarpiṣā ca | agnyādīnāṃ vaikṛte śāntirevaṃ deyaṃ cāsmin kāñcanaṃ brāhmaṇebhyaḥ || 24 ||
[ vāhnaiḥ ] śākhābhaṅge'kasmādvṛkṣāṇāṃ nirdiśed raṇodyogam | hasane deśabhraṃśaṃ rudite ca vyādhibāhulyam || 25 ||
rāṣṭravibhedastvanṛtau bālavadho'tīva kusumite bāle | vṛkṣātkṣīrasrāve sarvadravyakṣayo bhavati || 26 ||
madye vāhananāśaḥ saṃgrāmaḥ śoṇite madhuni rogaḥ | snehe durbhikṣabhayaṃ mahadbhayaṃ niḥsrute salile || 27 ||
[ niḥsṛte ] śuṣkavirohe vīryānnasaṃkṣayaḥ śoṣaṇe ca virujānām | patitānāmutthāne svayaṃ bhayaṃ daivajanitaṃ ca || 28 ||
pūjitavṛkṣe hyanṛtau kusumaphalaṃ nṛpavadhāya nirdiṣṭam | dhūmastasmin jvālātha vā bhavennṛpavadhāyaiva || 29 ||
sarpatsu taruṣu jalpatsu vāpi janasaṃkṣayo vinirdiṣṭaḥ | vṛkṣāṇāṃ vaikṛtye daśabhirmāsaiḥ phalavipākaḥ || 30 ||
sraggandhadhūpāmbarapūjitasya chatraṃ vidhāyopari pādapasya | kṛtvā śivaṃ rudrajapo'tra kāryo rudrebhya ityatra ṣaḍeva homāḥ || 31 ||
[ ṣaḍaṅgahomaḥ ] pāyasena madhunāpi bhojayedbrāhmaṇān ghṛtayutena bhūpatiḥ | medinī nigaditātra dakṣiṇā vaikṛte tarukṛte hitārthibhiḥ || 32 ||
[ madhunā ca ] nāle'bjayavādīnāmekasmindvitrisambhavo maraṇam | kathayati tadadhipatīnāṃ yamalaṃ jātaṃ ca kusumaphalam || 33 ||
ativṛddhiḥ sasyānāṃ nānāphalakusumasambhavo vṛkṣe | bhavati hi yadyekasminparacakrasyāgamo niyamāt || 34 ||
[ bhavo ] ardhena yadā tailaṃ bhavati tilānāmatailatā vā syāt | annasya ca vairasyaṃ tadā tu vindyādbhayaṃ sumahat || 35 ||
vikṛtakusumaṃ phalam vā grāmādatha vā purādvahiḥ kāryam | saumyo'tra caruḥ kāryo nirvāpyo vā paśuḥ śāntyai || 36 ||
[ bahiḥ ] sasye ca dṛṣṭvā vikṛtiṃ pradeyaṃ tatkṣetrameva prathamaṃ dvijebhyaḥ | tasyaiva madhye carumatra bhaumaṃ kṛtvā na doṣaṃ samupaiti tajjam || 37 ||
[ tajjān ] durbhikṣamanāvṛṣṭāvativṛṣṭau kṣudbhayaṃ parabhayaṃ ca | rogo hyanṛtubhavāyāṃ nṛpativadho anabhrajātāyām || 38 ||
[ anāvṛṣṭyāmativṛṣṭyām | saparacakram | nṛpavadho ] śītoṣṇaviparyāso no samyagṛtuṣu ca sampravṛtteṣu | ṣaṇmāsād rāṣṭrabhayaṃ rogabhayaṃ daivajanitaṃ ca || 39 ||
[ viparyāse ] anyartau saptāhaṃ prabandhavarṣe pradhānanṛpamaraṇam | rakte śastrodyogo māṃsāsthivasādibhirmarakaḥ || 40 ||
dhānyahiraṇyatvakphalakusumādyairvarṣitairbhayaṃ vindyāt | aṅgārapāṃśuvarṣe vināśamāyāti tannagaram || 41 ||
upalā vinā jaladharairvikṛtā vā prāṇino yadā vṛṣṭāḥ | chidraṃ vāpyativṛṣṭau sasyānāmītisaṃjananam || 42 ||
yadyamale'rke chāyā na dṛśyate pratīpā vā | deśasya tadā sumahadbhayamāyātaṃ vinirdeśyam || 43 ||
vyabhre nabhasīndradhanurdivā yadā dṛśyate'tha vā rātrau | prācyāmaparasyāṃ vā tadā bhavetkṣudbhyaṃ sumahat || 44 ||
sūryenduparjanyasamīraṇānāṃ yāgaḥ smṛto vṛṣṭivikārakāle | dhānyānnagokāñcanadakṣiṇāśca deyāstataḥ śāntimupaiti pāpam || 45 ||
[ yogaḥ ] apasarpaṇaṃ nadīnāṃ nagarādacireṇa śūnyatāṃ kurute | śoṣaścāśoṣyāṇāmanyeṣāṃ vā hradādīnām || 46 ||
snehāsṛgmāṃsavahāḥ saṅkulakaluṣāḥ pratīpagāścāpi | paracakrasyāgamanaṃ nadyaḥ kathayanti ṣaṇmāsāt || 47 ||
jvālādhūmakvāthāruditotkruṣṭāni caiva kūpānām | gītaprajalpitāni ca janamarakāyopadiṣṭāni || 48 ||
[ pradiṣṭāni ] salilotpattirakhāte gandharasaviparyaye ca toyānām | salilāśayavikṛtau vā mahadbhayaṃ tatra śantimimām || 49 ||
[ toya | iyam ] salilavikāre kuryātpūjāṃ varuṇasya vāruṇairmantraiḥ | taireva ca japahomaṃ śamamevaṃ pāpamupayāti || 50 ||
prasavavikāre strīṇāṃ dvitricatuṣprabhṛtisamprasūtau vā | hīnātiriktakāle ca deśakulasaṃkṣayo bhavati || 51 ||
vaḍavoṣṭramahiṣagohastinīṣu yamalodbhave raṇamaraṇameṣām | ṣaṇmāsātsūtiphalaṃ śāntau ślokau ca gargoktau || 52 ||
[ maraṇam ] nāryaḥ parasya viṣaye tyaktavyāstā hitārthinā | tarpayecca dvijān kāmaiḥ śāntiṃ caivātra kārayet || 53 ||
catuṣpādāḥ svayūthebhyastyaktavyāḥ parabhūmiṣu | nagaraṃ svāminaṃ yūthamanyathā tu vināśayet || 54 ||
parayonāvabhigamanaṃ bhavati tiraścāmasādhu dhenūnām | ukṣāṇo vānyonyaṃ pibati śvā vā surabhiputram || 55 ||
māsatrayeṇa vindyāttasminniḥsaṃśayaṃ parāgamanam | tatpratighātāyaitau ślokau gargeṇa nirdiṣṭau || 56 ||
tyāgo vivāsanaṃ dānaṃ tattasyāśu śubhaṃ bhavet | tarpayedbrāhmaṇāṃścātra japahomāṃśca kārayet || 57 ||
sthālīpākena dhātāraṃ paśunā ca purohitaḥ | prājāpatyena mantreṇa yajedbahvannadakṣiṇam || 58 ||
yānaṃ vāhaviyuktaṃ yadi gacchenna vrajecca vāhayutam | rāṣṭrabhayaṃ bhavati tadā cakrāṇāṃ sādabhaṅge ca || 59 ||
gītaravatūryaśabdā nabhasi yadā vā carasthirānyatvam | mṛtyustadā gadā vā visvatūrye parābhibhavaḥ || 60 ||
[ visvaratārye ] anabhihatatūryanādaḥ śabdo vā tāḍiteṣu yadi na syāt | vyutpattau vā teṣāṃ parāgamo nṛpatimaraṇaṃ vā || 61 ||
golāṅgalayoḥ saṅge darvīśūrpādyupaskaravikāre | kroṣṭukanāde ca tathā śastrabhayaṃ munivacaścedam || 62 ||
vāyavyeṣveṣu nṛpatirvāyuṃ śaktubhirarcayet | āvāyoriti pañcarco japtavyāḥ prayatairdvijaiḥ || 63 ||
[ jāpyāśca ] brāhmaṇānparamānnena dakṣiṇābhiśca tarpayet | bahvannadakṣiṇā homāḥ kartavyāśca prayatnataḥ || 64 ||
purapakṣiṇo vanacarā vanyā vā nirbhayā viśanti puram | naktaṃ vā divasacarāḥ kṣapācarā vā carantyahani || 65 ||
sandhyādvaye'pi maṇḍalamābadhnanto mṛgā vihaṅgā vā | dīptāyāṃ diśyatha vā krośantaḥ saṃhatā bhayadāḥ || 66 ||
śyenāḥ prarudanta iva dvāre krośanti jambukā dīptāḥ | praviśennarendrabhavane kapotakaḥ kauśiko yadi vā || 67 ||
[ śvānaḥ ] kukkuṭarutaṃ pradoṣe hemantādau ca kokilālāpāḥ | pratilomamaṇḍalacarāḥ śyenādyāścāmbare bhayadāḥ || 68 ||
gṛhacaityatoraṇeṣu dvāreṣu ca pakṣisaṅghasampātaḥ | madhuvalmīkāmbhoruhasamudbhavaścāpi nāśāya || 69 ||
[ sampātāḥ | samudbhavāś ] śvabhirasthiśavāvayavapraveśanaṃ mandireṣu marakāya | paśuśastravyāhāre nṛpamṛtyurmunivacaścedam || 70 ||
mṛgapakṣivikāreṣu kuryāddhīmān sadakṣiṇān | devāḥ kapota iti ca japtavyāḥ pañcabhirdvijaiḥ || 71 ||
[ dhomān ] sudevā iti caikena deyā gāvaḥ sadakṣiṇāḥ | japecchākunasūktaṃ vā mano vedaśirāṃśi ca || 72 ||
[ ca dakṣiṇā ] śakradhvajendrakīlastambhadvāraprapātabhaṅgeṣu | tadvatkapāṭatoraṇaketūnāṃ narapatermaraṇam || 73 ||
sandhyādvayasya dīptirdhūmotpattiśca kānane'nagnau | chidrābhāve bhūmerdaraṇaṃ kampaśca bhayakārī || 74 ||
pākhaṇḍāṇāṃ nāstikānāṃ ca bhaktaḥ sādhvācāraprojjhitaḥ krodhaśīlaḥ | īrṣyuḥ krūro vigrahāsaktacetā yasmin rājā tasya deśasya nāśaḥ || 75 ||
[ pāṣaṇḍāṇāṃ ] prahara hara chindhi bhindhītyāyudhakāṣṭhāśmapāṇayo bālāḥ | nigadantaḥ praharante tatrāpi bhayaṃ bhavatyāśu || 76 ||
aṅgāragairikādyairvikṛtapretābhilekhanaṃ yasmin | nāyakacitritamatha vā kṣaye kṣayaṃ yāti na cireṇa || 77 ||
lūtāpaṭāṅgaśabalaṃ na sandhyayoḥ pūjitaṃ kalahayuktam | nityocchiṣṭastrīkaṃ ca yadgṛhaṃ tatkṣayaṃ yāti || 78 ||
dṛṣṭeṣu yātudhāneṣu nirdiśenmarakamāśu samprāptam | pratighātāyaiteṣāṃ gargaḥ śāntiṃ cakāremām || 79 ||
mahāśāntyo'tha balayo bhojyāni sumahānti ca | kārayeta mahendraṃ ca māhendrīṃ ca samarcayet || 80 ||
[ mahendrībhiḥ ] narapatideśavināśe ketorudaye'tha vā grahe'rkendvoḥ | utpātānāṃ prabhavaḥ svartubhavaścāpyadoṣāya || 81 ||
ye ca na doṣān janayantyutpātāstānṛtusvabhāvakṛtān | ṛṣiputrakṛtaiḥ ślokairvidyādetaiḥ samāsoktaiḥ || 82 ||
vajrāśanimahīkampasandhyānirghātaniḥsvanāḥ | pariveṣarajodhūmaraktārkāstamayodayāḥ || 83 ||
[ astamana ] drumebhyo'nnarasasnehabahupuṣpaphalodgamāḥ | gopakṣimadavṛddhiśca śivāya madhumādhave || 84 ||
tārolkāpātakaluṣaṃ kapilārkendumaṇḍalam | anagnijvalanasphoṭadhūmareṇvanilāhatam || 85 ||
raktapadmāruṇā sandhyā nabhaḥ kṣubdhārṇavopamam | saritāṃ cāmbusaṃśoṣaṃ dṛṣṭvā grīṣme śubhaṃ vadet || 86 ||
[ aruṇam | sandhyaṃ ] śakrāyudhaparīveṣavidyucchuṣkavirohaṇam | kampodvartanavaikṛtyaṃ rasanaṃ daraṇaṃ kṣiteḥ || 87 ||
saronadyudapānānāṃ vṛddhyūrdhvataraṇaplavāḥ | saraṇaṃ cādrigehānāṃ varṣāsu na bhayāvaham || 88 ||
divyastrībhūtagandharvavimānādbhutadarśanam | grahanakṣatratārāṇāṃ darśanaṃ ca divāmbare || 89 ||
gītavāditranirghoṣā vanaparvatasānuṣu | sasyavṛddhirapāṃ hānirapāpāḥ śaradi smṛtāḥ || 90 ||
śītānilatuṣāratvaṃ nardanaṃ mṛgapakṣiṇām | rakṣoyakṣādisattvānāṃ darśanaṃ vāgamanuṣī || 91 ||
diśo dhūmāndhakārāśca sanabhovanaparvatāḥ | uccaiḥ sūryodayāstau ca hemante śobhanāḥ smṛtāḥ || 92 ||
himapātānilotpātā virūpādbhutadarśanam | kṛṣṇāñjanābhamākāśaṃ tārolkāpātapiñjaram || 93 ||
citragarbhodbhavāḥ strīṣu go'jāśvamṛgapakṣiṣu | patrāṅkuralatānāṃ ca vikārāḥ śiśire śubhāḥ || 94 ||
ṛtusvabhāvajā hyete dṛṣṭāḥ svartau śubhapradāḥ | ṛtoranyatra cotpātā dṛṣṭāste cātidāruṇāḥ || 95 ||
[ bṛśadārunāḥ ] unmattānāṃ ca yā gāthāḥ śiśūnāṃ yacca bhāṣitam | striyo yacca prabhāṣante tasya nāsti vyatikramaḥ || 96 ||
[ bhāṣitaṃ ca yat ] pūrvaṃ carati deveṣu paścāccarati mānuṣān | nācoditā vāgvadati satyā hyeṣā sarasvatī || 97 ||
[ gacchati ] utpātān gaṇitavivarjito'pi buddhvā vikhyāto bhavati narendravallabhaśca | etattanmunivacanaṃ rahasyamuktaṃ yajjñātvā bhavati narastrikāladarśī || 98 ||

Chapter 46: mayūracitrakādhyāyaḥ [mayūracitraka-adhyāya]

kṣīraghṛtakṣaudrāṇāṃ dadhno rudhiroṣṇavāriṇāṃ varṣe | deśavināśo jñeyo'sṛgvarṣe ca api nṛpayuddham || K(43) ||
[ vāriṇo ] divyāntarikṣāśrayamuktamādau mayā phalaṃ śastamaśobhanaṃ ca | prāyeṇa cāreṣu samāgameṣu yuddheṣu mārgādiṣu vistareṇa || 1 ||
bhūyo varāhamihirasya na yuktametatkartuṃ samāsakṛdasaviti tasya doṣaḥ | tajjñairna vācyamidamuktaphalānugīti yadbarhi citrakamiti prathitaṃ varāṅgam || 2 ||
[ varhi ] svarūpameva tasya tatprakīrtitānukīrtanam | bravīmyahaṃ na cedidaṃ tathāpi me'tra vācyatā || 3 ||
uttaravīthigatā dyutimantaḥ kṣemaśubhikṣaśivāya samastāḥ | dakṣiṇamārgagatā dyutihīnāḥ kṣudbhayataskaramṛtyukarāste || 4 ||
[ subhikṣa ] koṣṭhāgāragate bhṛguputre puṣyasthe ca girām prabhaviṣṇau | nirvairāḥ kṣitipāḥ sukhabhājaḥ saṃhṛṣṭāśca janā gatarogāḥ || 5 ||
pīḍayanti yadi kṛttikāṃ maghāṃ rohiṇīṃ śravamaindrameva vā | projjhya sūryamapare grahāstadā paścimā diganayena pīḍyate || 6 ||
prācyāṃ ceddhvajavadavasthitā dinānte prācyānāṃ bhavati hi vigraho nṛpāṇām | madhye cedbhavati hi madhyadeśapīṭhā rūkṣaistairna tu rucimanmayūkhavadbhiḥ || 7 ||
[ pīḍā | rucirair ] dakṣiṇāṃ kakubhamāśritastu tairdakṣiṇāpathapayomucāṃ kṣayaḥ | hīnarūkṣatanubhiśca vigrahaḥ sthūladehakiraṇānvitaiḥ śubham || 8 ||
[ āśritais ] uttaramārge spaṣṭamayūkhāḥ śāntikarāste tannṛpatīnām | hrasvaśarīrā bhasmasavarṇā doṣakarāḥ syurdeśanṛpāṇām || 9 ||
nakṣatrāṇāṃ tārakāḥ sagrahāṇām dhūmajvālāvisphuliṅgānvitāścet | ālokaṃ vā nirnimittaṃ na yānti yāti dhvaṃsaṃ sarvalokaḥ sabhūpaḥ || 10 ||
divi bhāti yadā tuhināṃśuyugaṃ dvijavṛddhiratīva tadāśu śubhā | tadanantaravarṇaraṇo'rkayuge jagataḥ pralayastricatuṣprabhṛti || 11 ||
munīnabhijitaṃ dhruvaṃ maghavataśca bhaṃ saṃspṛśacchikhī ghanavināśakṛtkuśalakarmahā śokadaḥ | bhujaṅgamatha saṃspṛśedbhavati vṛṣṭināśo dhruvaṃ kṣayaṃ vrajati vidruto janapadaśca bālākulaḥ || 12 ||
[ bhujaṅgabham ] prāgdvāreṣu caran raviputro nakṣatreṣu karoti ca vakram | durbhikṣaṃ kurute mahadugraṃ mitrāṇāṃ ca virodhamavṛṣṭim || 13 ||
[ bhayamugraṃ ] rohiṇīśakaṭamarkanandano yadi bhinatti rudhiro'tha vā śikhī | kiṃ vadāmi yadaniṣṭasāgare jagadaśeṣamupayāti saṃkṣayam || 14 ||
udayati satataṃ yadā śikhī carati bhacakramaśeṣameva vā | anubhavati purākṛtaṃ tadā phalamaśubhaṃ sacarācaraṃ jagat || 15 ||
dhanuḥsthāyī rūkṣo rudhirasadṛśaḥ kṣudbhayakaro balodyogaṃ candraḥ kathayati jayaṃ jyāsya ca yataḥ | gavāṃ śṛṅgo goghno nidhanamapi sasyasya kurute jvalandhūmāyanvā nṛpatimaraṇāyaiva bhavati || 16 ||
[ cenduḥ ] snigdhaḥ sthūlaḥ samaśṛṅgo viśālastuṅgaścodagvicarannāgavīthyām | dṛṣṭaḥ saumyairaśubhairviprayukto lokānandaṃ kurute'tīva candraḥ || 17 ||
pitryamaitrapuruhūtaviśākhātvāṣṭrametya ca yunakti śaśāṅkaḥ | dakṣiṇena na śubhaḥ śubhakṛtsyād yadyudakcarati madhyagato vā || 18 ||
[ śubho hitakṛt ] parigha iti megharekhā yā tiryagbhāskarodaye'ste vā | paridhistu pratisūryo daṇḍastv ṛjurindracāpanibhaḥ || 19 ||
udaye'ste vā bhānorye dīrghā raśmayastvamoghāste | suracāpakhaṇḍamṛju yad rohitamairāvataṃ dīrgham || 20 ||
ardhāstamayātsandhyā vyaktībhūtā na tārakā yāvat | tejaḥparihāni mukhādbhānorardhodayo yāvat || 21 ||
tasmin sandhyākāle cihnairetaiḥ śubhāśubhaṃ vācyam | sarvairetaiḥ snigdhaiḥ sadyo varṣaṃ bhayaṃ rūkṣaiḥ || 22 ||
acchinnaḥ parigho viyacca vimalaṃ śyāmā mayūkhā raveḥ snigdhā dīdhitayaḥ mitaṃ suradhanurvidyucca pūrvottarā | snigdho meghatarurdivākarakarairāliṅgato vā yadā vṛṣṭiḥ syād yadi vārkamastasamaye megho mahān chādayet || 23 ||
[ sitaṃ ] khaṇḍo vakraḥ kṛṣṇo hrasvaḥ kākādyairvā cihnairviddhaḥ | yasmindeśe rūkṣaścārkastatrābhāvaḥ prāyo rājñaḥ || 24 ||
vāhinīṃ samupayāti pṛṣṭhato māṃsabhukkhagagaṇo yuyutsataḥ | yasya tasya balavidravo mahānagraistu vijayo vihaṅgamaiḥ || 25 ||
bhānorudaye yadi vāstamaye gandharvapurapratimā dhvajanī | vimbaṃ niruṇaddhi tadā nṛpateḥ prāptaṃ samaraṃ sabhayaṃ pravadet || 26 ||
śastā śāntidvijamṛgaghuṣṭā sandhyā snigdhā mṛdupavanā ca | pāṃśudhvastā janapadanāśaṃ dhatte rūkṣā rudhiranibhā vā || 27 ||
yadvistareṇa kathitaṃ munibhistadasmin sarvaṃ mayā nigaditaṃ punaruktavarjam | śrutvāpi kokilarutaṃ balibhugvirauti yattatsvabhāvakṛtamasya pikaṃ na jetum || 28 ||

Chapter 47: puṣyasnānādhyāyaḥ [puṣyasnāna-adhyāya]

mūlaṃ manujādhipatiḥ prajātarostadupaghātasaṃskārāt | aśubhaṃ śubhaṃ ca loke bhavati yato'to nṛpaticintā || 1 ||
yā vyākhyātā śāntiḥ svayambhuvā suragurormahendrārthe | tāṃ prāpya vṛddhagargaḥ prāha yathā bhāgureḥ śṛṇuta || 2 ||
puṣyasnānaṃ nṛpateḥ kartavyaṃ daivavitpurodhābhyām | nātaḥ paraṃ pavitraṃ sarvotpātāntakaramasti || 3 ||
śleṣmātakākṣakaṇṭakikaṭutiktavigandhipādapavihīne | kauśikagṛdhraprabhṛtibhiraniṣṭavihagaiḥ parityakte || 4 ||
taruṇatarugulmavallīlatāpratānānvite vanoddeśe | nirupahatapatrapallavamanojñamadhuradrumaprāye || 5 ||
[ āvṛte ] kṛkavākujīvajīvakaśukaśikhiśatapatracāṣahārītaiḥ | krakaracakorakapiñjalavañjulapārāvataśrīkaiḥ || 6 ||
kusumarasapānamattadvirephapuṃskokilādibhiścānyaiḥ | virute vanopakaṇṭhe kṣetrāgāre śucāvatha vā || 7 ||
hṛdinīvilāsinīnāṃ jalakhaganakhavikṣateṣu ramyeṣu | pulinajaghaneṣu kuryāddṛkmanasoḥ prītijananeṣu || 8 ||
[ hradinī ] protplutahaṃsacchatre kāraṇḍavakurarasārasodgīte | phullendīvaranayane sarasi sahasrākṣakāntidhare || 9 ||
protphullakamalavadanāḥ kalahaṃsakalaprabhāṣiṇyaḥ | prottuṅgakuḍmalakucā yasminnalinīvilāsinyaḥ || 10 ||
[ kalasvana ] kuryādgoromanthajaphenalavaśakṛtkhurakṣatopacite | aciraprasūtahuṅkṛtavalgitavatsotsave goṣṭhe || 11 ||
atha vā samudratīre kuśalāgataratnapotasambādhe | ghananiculalīnajalacarasitakhagaśabalīkṛtopānte || 12 ||
[ potaratna ] kṣamayā krodha iva jitaḥ siṃho mṛgyābhibhūyate yeṣu | dattābhayakhagamṛgaśāvakeṣu teṣvāśrameṣvatha vā || 13 ||
[ yatra ] kāñcīkalāpanūpuragurujaghanodvahanavighnitapadābhiḥ | śrīmati mṛgekṣaṇābhirgṛhe'nyabhṛtavalguvacanābhiḥ || 14 ||
puṇyeṣvāyataneṣu ca tīrtheṣūdyānaramyadeśeṣu | pūrvodakplavabhūmau pradakṣiṇāmbhovahāyāṃ ca || 15 ||
bhasmāṅgārāsthyūṣaratuṣakeśaśvabhrakarkaṭāvāsaiḥ | śvāvidhamūṣakavivarairvalmīkairyā ca santyaktā || 16 ||
[ śvāvin ] dhātrī ghanā sugandhā snigdhā madhurā samā ca vijayāya | senāvāse'pyevaṃ yojayitavyā yathāyogam || 17 ||
niṣkramya purānnaktaṃ daivajñāmātyayājakāḥ prācyām | kauberyāṃ vā kṛtvā baliṃ diśīśādhipāyāṃ vā || 18 ||
lājākṣatadadhikusumaiḥ prayataḥ praṇataḥ purohitaḥ kuryāt | āvāhanamatha mantrastasminmunibhiḥ samuddiṣṭaḥ || 19 ||
āgacchantu surāḥ sarve ye'tra pūjābhilāṣiṇaḥ | diśo nāgā dvijāścaiva ye cāpyanye aṃśabhāginaḥ || 20 ||
[ cāneyapy ] āvāhyaivam tataḥ sarvānevaṃ brūyātpurohitaḥ | śvaḥ pūjāṃ prāpya yāsyanti dattvā śāntiṃ mahīpateḥ || 21 ||
āvāhiteṣu kṛtvā pūjāṃ tāṃ śarvarīṃ vaseyuste | sadasatsvapnanimittaṃ yātrāyāṃ svapnavidhiruktaḥ || 22 ||
apare'hani prabhāte sambhārānupahared yathoktaguṇān | gatvāvanipradeśe ślokāścāpyatra munigītāḥ || 23 ||
tasminmaṇḍalamālikhya kalpayettatra medinīm | nānāratnākaravatīṃ sthānāni vividhāni ca || 24 ||
purohito yathāsthānaṃ nāgānyakṣān surānpitṝn | gandharvāpsarasaścaiva munīn siddhāṃśca vinyaset || 25 ||
grahāṃśca sarva nakṣatrai rudrāṃśca saha mātṛbhiḥ | skandaṃ viṣṇuṃ viśākhaṃ ca lokapālān surastriyaḥ || 26 ||
[ saha ] varṇakairvivikdhaiḥ kṛtvā hṛdyairgandhaguṇānvitaiḥ | yathāsvaṃ pūjayedvidvān gandhamālyānulepanaiḥ || 27 ||
bhakṣyairannaiśca vividhaiḥ phalamūlāmiṣaistathā | pānaiśca vividhairhṛdyaiḥ surākṣīrāsavādibhiḥ || 28 ||
[ pānakair ] kathayāmyataḥ paramahaṃ pūjāmasminyathābhilikhitānām | grahayajñe yaḥ prokto vidhirgrahāṇāṃ sa kartavyaḥ || 29 ||
māṃsaudanamadyaiḥ piśācadititanayadānavāḥ pūjyāḥ | abhyañjanāñjanatilaiḥ pitaro māṃsaudanaiścāpi || 30 ||
sāmayajurbhirmunayastv ṛgbhirgandhaiśca dhūpamālyayutaiḥ | aśleṣakavarṇaistrimadhureṇa cābhyarcayednāgān || 31 ||
dhūpājyāhutimālyairvibudhān ratnaḥ stutipraṇāmaiśca | gandharvānapsaraso gandhairmālyaiśca susugandhaiḥ || 32 ||
[ ratnaiḥ ] śeṣāṃstu sārvavarṇikabalibhiḥ pūjāṃ nyasecca sarveṣām | pratisaravastrapatākābhūṣaṇayajñopavītāni || 33 ||
maṇḍalapaścimabhāge kṛtvāgniṃ dakṣiṇe'tha vā vedyām | ādadyātsambhārāndarbhāndīrghānagarbhāṃśca || 34 ||
lājājyākṣatadadhimadhusiddhārthakagandhasumanaso dhūpaḥ | gorocanāñjanatilāḥ svartujamadhurāṇi ca phalāni || 35 ||
[ dhupān | tilān ] saghṛtasya pāyasasya ca tatra śarāvāṇi taiśca sambhāraiḥ | paścimavedyāṃ pūjāṃ kuryātsnānasya sā vedī || 36 ||
[ snātasya ] tasyāḥ koṇeṣu dṛḍhān kalaśān sitasūtraveṣṭitagrīvān | sakṣīravṛkṣapallavaphalāpidhānānvyavasthāpya || 37 ||
puṣyasnānavimiśreṇāpūrṇānambhasā saratnāṃśca | puṣyasnānadravyāṇyādadyādgargagītāni || 38 ||
jyotiṣmatīṃ trāyamāṇāmabhayāmaparājitām | jīvāṃ viśveśvarīṃ pāṭhāṃ samaṅgāṃ vijayāṃ tathā || 39 ||
sahāṃ ca sahadevīṃ ca pūrṇakośāṃ śatāvarīm | ariṣṭikāṃ śivāṃ bhadrāṃ teṣu kumbheṣu vinyaset || 40 ||
brāhmīṃ kṣemāmajāṃ caiva sarvabījāni kāñcanīm | maṅgalyāni yathālābhaṃ sarvauṣadhyo rasāstathā || 41 ||
[ kāñcanam | rasāṃs ] ratnāni sarvagandhāśca bilvaṃ ca savikaṅkatam | praśastanāmnyaścauṣadhyo hiraṇyaṃ maṅgalāni ca || 42 ||
[ sarvagandhāṃś ] ādāvanaḍuhaścarma jarayā saṃhṛtāyuṣaḥ | praśastalakṣaṇabhṛtaḥ prācīnagrīvamāstaret || 43 ||
tato vṛṣasya yodhasya carma rohitamakṣatam | simhasyātha tṛtīyaṃ syādvyāghrasya ca tataḥ param || 44 ||
catvāryetāni carmāṇi tasyāṃ vedyāmupāstaret | śubhe muhūrte samprāpte puṣyayukte niśākare || 45 ||
bhadrāsanamekatamena kāritaṃ kanakarajatatāmrāṇām | kṣīratarunirmitaṃ vā vinyasyaṃ carmaṇāmupari || 46 ||
trividhastasyocchrāyo hastaḥ pādādhiko'rdhayuktaśca | māṇḍalikānantarajitsamastarājyārthināṃ śubhadaḥ || 47 ||
antardhāya hiraṇyaṃ tatropaviśennareśvaraḥ sumanāḥ | sacivāptapurohitadaivapaurakalyāṇanāmavṛtaḥ || 48 ||
vandijanapauravipraiḥ praghuṣṭapuṇyāhavedanirghoṣaiḥ | samṛdaṅgaśaṅkhatūryairmaṅgalaśabdairhatāniṣṭaḥ || 49 ||
[ viprapraghuṣṭa ] ahatakṣaumanivasanaṃ purohitaḥ kambalena sañchādya | kṛtabalipūjaṃ kalaśairabhiṣiñcetsarpiṣā pūrṇaiḥ || 50 ||
aṣṭāvaṣṭāviṃśatiraṣṭaśataṃ vāpi kalaśaparimāṇam | adhike'dhike guṇottaramayaṃ ca mantro'tra munigītaḥ || 51 ||
ājyaṃ tejaḥ samuddiṣṭamājyaṃ pāpaharaṃ param | ājyaṃ surāṇāmāhāra ājye lokāḥ pratiṣṭhitāḥ || 52 ||
bhaumāntarikṣaṃ divyaṃ vā yatte kalmaṣamāgatam | sarvaṃ tadājyasaṃsparśātpraṇāśamupagacchatu || 53 ||
[ kalviṣaṃ ] kambalamapanīya tataḥ puṣyasnānāmbubhiḥ saphalapuṣpaiḥ | abhiṣiñcenmanujendraṃ purohito'nena mantreṇa || 54 ||
surāstvāmabhiṣiñcantu ye ca siddhāḥ purātanāḥ | brahmā viṣṇuśca rudraśca sādhyāśca samarudgaṇāḥ || 55 ||
[ śambhuś ] ādityā vasavo rudrā aśvinau ca bhiṣagvarau | aditirdevamātā ca svāhā siddhiḥ sarasvatī || 56 ||
kīrtirlakṣmīrdhṛtiḥ śrīśca sinīvālī kuhūstathā | danuśca surasā caiva vinatā kadrureva ca || 57 ||
devapatnyaśca yā noktā devamātara eva ca | sarvāstvāmabhiṣiñcantu divyāścāpsarasāṃ gaṇāḥ || 58 ||
nakṣatrāṇi muhūrtāśca pakṣāhorātrasandhayaḥ | saṃvatsarā dineśāśca kalāḥ kāṣṭhāḥ kṣaṇā lavā || 59 ||
sarve tvāmabhiṣiñcantu kālasyāvayavāḥ śubhāḥ | ete cānye ca munayo vedavrataparāyaṇāḥ || 60 ||
saśiṣyāste'bhiṣiñcantu sadārāśca tapodhanāḥ | vaimānikāḥ suragaṇā manavaḥ sāgaraiḥ saha || 61 ||
saritaśca mahābhāgā nāgāḥ kiṃpuruṣāś tathā | vaikhānasā mahābhāgā dvijā vaihāyasāśca ye || 62 ||
saptarṣayaḥ sadārāśca dhruvasthānāni yāni ca | marīciratriḥ pulahaḥ pulastyaḥ kraturaṅgirāḥ || 63 ||
bhṛguḥ sanatkumāraśca sanako'tha sanandanaḥ | sanātanaśca dakṣaśca jaigīṣavyo bhagandaraḥ || 64 ||
ekataśca dvitaścaiva trito jābālikaśyapau | durvāsā durvinītaśca kaṇvaḥ kātyāyanastathā || 65 ||
mārkaṇḍeyo dīrghatapāḥ śunaḥśepho vidūrathaḥ | ūrdhvaḥ saṃvartakaścaiva cyavano'triḥ parāśaraḥ || 66 ||
dvaipāyano yavakrīto devarājaḥ sahānujaḥ | parvatāstaravo vallyaḥ puṇyānyāyatanāni ca || 67 ||
prajāpatirditiścaiva gāvo viśvasya mātaraḥ | vāhanāni ca divyāni sarvalokāścarācarāḥ || 68 ||
agnayaḥ pitarastārā jīmūtāḥ khaṃ diśo jalam | ete cānye ca bahavaḥ puṇyasaṅkīrtanāḥ śubhaiḥ || 69 ||
[ śubhāḥ ] toyaistvāmabhiṣiñcantu sarvotpātanibarhaṇaiḥ | yathābhiṣikto maghavānetairmuditamanasaiḥ || 70 ||
[ kalyāṇam te prakurvantu āyurārogyameva ca ] ityetaiścānyaiścāpyatharvakalpāhitaiḥ sarudragaṇaiḥ | kauṣmāṇḍamahārauhiṇakuberahṛdyaiḥ samṛddhyā ca || 71 ||
[ vihitaiḥ ] āpohiṣṭhātisṛbhirhiraṇyavarṇeti catasṛbhirjaptam | kārpāsikavastrayugaṃ bibhṛyātsnāto narādhipatiḥ || 72 ||
puṇyāhaśaṅkhaśabdairācānto'bhyarcya devaguruviprān | chatradhvajāyudhāni ca tataḥ svapūjāṃ prayuñjīta || 73 ||
āyuṣyaṃ varcasyaṃ rāyaspoṣābhirṛgbhiretābhiḥ | parijaptaṃ vaijayikaṃ navaṃ vidadhyādalaṅkāram || 74 ||
gatvā dvitīyavedīṃ samupaviśeccarmaṇāṃ upari rājā | deyāni caiva carmāṇyuparyuparyevametāni || 75 ||
vṛṣasya vṛṣadaṃśasya rurośca pṛṣatasya ca | teṣāmupari siṃhasya vyāghrasya ca tataḥ param || 76 ||
mukhyasthāne juhuyātpurohito'gniṃ samittilaghṛtādyaiḥ | trinayanaśakrabṛhaspatinārāyaṇanityagatyṛgbhiḥ || 77 ||
indradhvajanirdiṣṭānyagninimittāni daivavidbrūyāt | kṛtvāśeṣasamāptiṃ purohitaḥ prāñjalirbrūyāt || 78 ||
yāntu devagaṇāḥ sarve pūjāmādāya pārthivāt | siddhiṃ dattvā tu vipulāṃ punarāgamanāya ca || 79 ||
[ suvipulām | vai ] nṛpatirato daivajñaṃ purohitaṃ cārcayeddhanairbahubhiḥ | anyāṃśca dakṣiṇīyānyathocitaṃ śrotriyaprabhṛtīn || 80 ||
[ yathārhataḥ ] dattvābhayaṃ prajānāmāghātasthānagānvisṛjya paśūn | bandhanamokṣaṃ kuryādabhyantaradoṣakṛdvarjam || 81 ||
etatprayujyamānaṃ pratipuṣyaṃ sukhayaśo'rthavṛddhikaram | puṣyādvinārdhaphaladā pauṣī śāntiḥ parā proktā || 82 ||
[ puṣyam | purā ] rāṣṭrotpātopasargeṣu rāhoḥ ketośca darśane | grahāvamardane caiva puṣyasnānaṃ samācaret || 83 ||
nāsti loke sa utpāto yo hyanena na śāmyati | maṅgalaṃ cāparaṃ nāsti yadasmādatiricyate || 84 ||
adhirājyārthino rājñaḥ putrajanma ca kāṅkṣataḥ | tatpūrvamabhiṣeke ca vidhireṣa praśasyate || 85 ||
mahendrārthamuvācedam bṛhatkīrtirbṛhaspatiḥ | snānamāyuṣprajāvṛddhisaubhāgyakaraṇaṃ param || 86 ||
anenaiva vidhānena hastyaśvaṃ snāpayettataḥ | tasyāmayavinirmuktaṃ parāṃ siddhimavāpnuyāt || 87 ||
[ snāpayīta yaḥ ]

Chapter 48: paṭṭalakṣaṇādhyāyaḥ [paṭṭalakṣaṇa-adhyāya]

vistaraśo nirdiṣṭaṃ paṭṭāṇāṃ lakṣaṇaṃ yadācāryaiḥ | tatsaṃkṣepaḥ kriyate mayātra sakalārthasampannaḥ || 1 ||
paṭṭaḥ śubhado rājṇāṃ madhye'ṣṭāvaṅgulāni vistīrṇaḥ | sapta narendramahiṣyāḥ ṣaḍ yuvarājasya nirdiṣṭaḥ || 2 ||
caturaṅgulavistāraḥ paṭṭaḥ senāpaterbhavati madhye | dve ca prasādapaṭṭaḥ pañcaite kīrtitāḥ paṭṭāḥ || 3 ||
sarve dviguṇāyāmā madhyādardhena pārśvavistīrṇāḥ | sarve ca śuddhakāñcanavinirmitāḥ śreyaso vṛddhyai || 4 ||
pañcaśikho bhūmipatestriśikho yuvarājapārthivamahiṣyoḥ | ekaśikhaḥ sainyapateḥ prasādapaṭṭo vinā śikhayā || 5 ||
kriyamāṇaṃ yadi patraṃ sukhena vistārameti paṭṭasya | vṛddhijayau bhūmipatestathā prajānāṃ ca sukhasampat || 6 ||
jīvitarājyavināśaṃ karoti madhye vraṇaḥ samutpannaḥ | madhye sphuṭitastyājyo vighnakaraḥ pārśvayoḥ sphuṭitaḥ || 7 ||
aśubhanimittotpattau śāstrajñaḥ śāntimādiśed rājñaḥ | śastanimittaḥ paṭṭo nṛparāṣṭravivṛddhaye bhavati || 8 ||

Chapter 49: khaḍgalakṣaṇādhyāyaḥ [khaḍgalakṣaṇa-adhyāya]

aṅgulaśatārdhamuttama ūnaḥ syātpañcaviṃśatiḥ khaḍgaḥ | aṅgulamānājjñeyo vraṇo'śubho viṣamaparvasthaḥ || 1 ||
[ pañcaviṃśatiṃ ] śrīvṛkṣavardhamānātapatraśivaliṅgakuṇḍalābjānām | sadṛśā vraṇāḥ praśastā dhvajāyudhasvastikānāṃ ca || 2 ||
kṛkalāsakākakaṅkakravyādakabandhavṛścikākṛtayaḥ | khaḍge vraṇā na śubhadā vaṃśānugatāḥ prabhūtāśca || 3 ||
sphuṭito hrasvaḥ kuṇṭho vaṃśacchinno na dṛgmano'nugataḥ | asvana iti cāniṣṭaḥ proktaviparyasta iṣṭaphalaḥ || 4 ||
kvaṇitaṃ maraṇāyoktaṃ parājayāya pravartanaṃ kośāt | svayamudgīrṇe yuddhaṃ jvalite vijayo bhavati khaḍge || 5 ||
nākāraṇaṃ vivṛṇuyānna vighaṭṭayecca paśyenna tatra vadanaṃ na vadecca mūlyam | deśaṃ na cāsya kathayetpratimānayenna naiva spṛśennṛpatiraprayato'siyaṣṭim || 6 ||
gojihvāsaṃsthāno nīlotpalavaṃśapatrasadṛśaśca | karavīrapatraśūlāgramaṇḍalāgrāḥ praśastāḥ syuḥ || 7 ||
niṣpanno na chedyo nikaṣaiḥ kāryaḥ pramāṇayuktaḥ saḥ | mūle mriyate svāmī jananī tasyāgrataśchinne || 8 ||
yasmintsarupradeśe vraṇo bhavettadvadeva khaḍgasya | vanitānāmiva tilako guhye vācyo mukhe dṛṣṭvā || 9 ||
atha vā spṛśati yadaṅgaṃ praṣṭā nistriṃśabhṛttadavadhārya | kośasthasyādeśyo vraṇo'sti śāstraṃ viditvedam || 10 ||
śirasi spṛṣṭe prathame'ṅgule dvitīye lalāṭasaṃsparśe | bhrūmadhye ca tṛtīye netre spṛṣṭe catruthe ca || 11 ||
nāsauṣṭhakapolahanuśravaṇagrīvāṃsake ca pañcādyāḥ | urasi dvādaśasaṃsthastrayodaśe kakṣayorjñeyaḥ || 12 ||
[ nāsoṣṭha | aṃsakeṣu ] stanahṛdayodarakukṣinābhau tu caturdaśādayo jñeyāḥ | nābhimūle kaṭyāṃ guhye caikonaviṃśatitaḥ || 13 ||
[ kukṣinābhīṣu ] ūrvordvāviṃśe syādūrvormadhye vraṇastrayoviṃśe | jānuni ca caturviṃśe jaṅghāyāṃ pañcaviṃśe ca || 14 ||
jaṅghāmadhye gulphe pārṣṇyāṃ pāde tadaṅgulīṣvapi ca | ṣaḍviṃśatikād yāvattriṃśaditi matena gargasya || 15 ||
putramaraṇaṃ dhanāptirdhanahāniḥ sampadaśca bandhaśca | ekādyaṅgulasaṃsthairvraṇaiḥ phalaṃ nirdiśetkramaśaḥ || 16 ||
sutalābhaḥ kalaho hastilabdhayaḥ putramaraṇadhanalābhau | kramaśo vināśavanitāpticittaduḥkhāni ṣaṭprabhṛti || 17 ||
labdhirhāniḥ strīlabdhayo badho vṛddhimaraṇaparitoṣāḥ | jñeyāścaturdaśādiṣu dhanahāniścaikaviṃśe syāt || 18 ||
[ hānistrīlabdhayo ] vittāptiranirvāṇaṃ dhanāgamo mṛtyusampado'svatvam | aiśvaryamṛtyurājyāni ca kramāttriṃśaditi yāvat || 19 ||
parato na viśeṣaphalaṃ viṣamasamasthāstu pāpaśubhaphaladāḥ | kaiścidaphalāḥ pradiṣṭāstriṃśatparato'gramiti yāvat || 20 ||
karavīrotpalagajamadaghṛtakuṅkumakundacampakasagandhaḥ | śubhado'niṣṭo gomūtrapaṅkamedaḥ sadṛśagandhaḥ || 21 ||
kūrmavasāsṛkkṣāropamaśca bhayaduḥkhado bhavati gandhaḥ | vaidūryakanakavidyutprabho jayārogyavṛddhikaraḥ || 22 ||
idamauśanasaṃ ca śastrapānaṃ rudhireṇa śriyamicchataḥ pradīptām | haviṣā guṇavatsutābhilipsoḥ salilenākṣayamicchataśca vittam || 23 ||
vaḍavoṣṭrakareṇudugdhapānaṃ yadi pāpena samīhate'rthasiddhim | jhaṣapittamṛgāśvabastadugdhaiḥ karihastacchidaye satālagarbhaiḥ || 24 ||
ārkaṃ payo huḍuviṣāṇamaṣīsametaṃ pārāvatākhuśakṛtā ca yutaḥ pralepaḥ | śastrasya tailamathitasya tato'sya pānaṃ paścācchitasya na śilāsu bhavedvighātaḥ || 25 ||
[ yutaṃ ] kṣāre kadalyā mathitena yukte dinoṣite pāyitamāyasaṃ yat | samyak śitaṃ cāśmani naiti bhaṅgaṃ na cānyaloheṣvapi tasya kauṇṭhyam || 26 ||

Chapter 50: aṅgavidyādhyāyaḥ [aṅgavidya-adhyāya]

daivajñena śubhāśubhaṃ diguditasthānāhṛtānīkṣatā vācyaṃ praṣṭṛnijāparāṅgaghaṭanāṃ cālokya kālaṃ dhiyā | sarvajño hi carācarātmakatayāsau sarvadarśo vibhuśceṣṭāvyāhṛtibhiḥ śubhāśubhaphalaṃ sandarśayatyarthinām || 1 ||
sthānaṃ puṣpasuhāsibhūriphalabhṛtsusnigdhakṛtticchadāsatpakṣicyutaśastasaṃjñitatarucchāyopagūḍhaṃ samam | devarṣidvijasādhusiddhanilayaṃ satpuṣpasasyokṣitaṃ satsvādūdakanirmalatvajanitāhlādaṃ ca sacchādvalam || 2 ||
[ sacchāḍvalam ] chinnabhinnakṛmikhātakaṇṭakipluṣṭarūkṣakuṭilairna satkujaiḥ | krūrapakṣiyutanindyanāmabhiḥ śuṣkaśīrṇabahuparṇacarmabhiḥ || 3 ||
[ varmabhiḥ ] śmaśānaśūnyāyatanaṃ catuṣpathaṃ tathāmanojñaṃ viṣamaṃ sadoṣaram | avaskarāṅgārakapālabhasmabhiścitaṃ tuṣaiḥ śuṣkatṛṇairnaśobhanam || 4 ||
pravrajitanagnanāpitaripubandhanasaunikaistathā śvapacaiḥ | kitavayatipīḍitairyutamāyudhamādhvīkavikrayairna śubham || 5 ||
[ sūnikais ] prāguttareśāśca diśaḥ praśastāḥ praṣṭurna vāyvambuyamāgnirakṣaḥ | pūrvāhnakāle'sti śubhaṃ na rātrau sandhyādvaye praśnakṛto'parāhṇe || 6 ||
yātrāvidhāne hi śubhāśubhaṃ yatproktaṃ nimittaṃ tadihāpi vācyam | dṛṣṭvā puro vā janatāhṛtaṃ vā praṣṭuḥ sthitaṃ pāṇitale'tha vastre || 7 ||
athāṅgānyūrvoṣṭhastanavṛṣaṇapādaṃ ca daśanā bhujau hastau gaṇḍau kacagalanakhāṅguṣṭhamapi yat | saśaṅkhaṃ kakṣāṃsaṃ śravaṇagudasandhīti puruṣe striyāṃ bhrūnāsāsphigvalikaṭisulekhāṅgulicayam || 8 ||
[ kaṣāṃsaśravaṇa ] jihvā grīvā piṇḍike pārṣṇiyugmaṃ jaṅghe nābhiḥ karṇapālī kṛkāṭī | vaktraṃ pṛṣṭhaṃ jatrujānvasthipārśvaṃ hṛttālvakṣī mehanorastrikaṃ ca || 9 ||
napuṃsakākhyaṃ ca śiro lalāṭamāśvādyasaṃjñairaparaiścireṇa | siddhirbhavejjātu napuṃsakairno rūkṣakṣatairbhagnakṛśaiśca pūrvaiḥ || 10 ||
spṛṣṭe vā cālite vāpi pādāṅguṣṭhe'kṣirugbhavet | aṅgulyāṃ duhituḥ śokaṃ śiroghāte nṛpādbhayam || 11 ||
viprayogamurasi svagātrataḥ karpaṭāhṛtiranarthadā bhavet | syātpriyāptirabhigṛhya karpaṭaṃ pṛcchataścaraṇapādayojituḥ || 12 ||
pādāṅguṣṭhena vilikhedbhūmiṃ kṣetrotthacintayā | hastena pādau kaṇḍūyettasya dāsīmayī ca sā || 13 ||
[ dāsīmayā ] tālabhūrjapaṭadarśane'ṃśukaṃ cintayetkacatuṣāsthibhasmagam | vyādhirāśrayati rajjujālakaṃ valkalaṃ ca samavekṣya bandhanam || 14 ||
pippalīmaricaśuṇṭhivāridai rodhrakuṣṭhavasanāmbujīrakaiḥ | gandhamāṃsiśatapuṣpayā vadetpṛcchatastagarakeṇa cintayet || 15 ||
[ cintanam ] strīpuruṣadoṣapīḍitasarvārthasutārthadhānyatanayānām | dvicatuṣpadakṣitīnāṃ vināśataḥ kīrtitairdṛṣṭaiḥ || 16 ||
[ adhva ] nyagrodhamadhukatindukajambūplakṣāmrabadarajātiphalaiḥ | dhanakanakapuruṣalohāṃśukarūpyaudumbarāptirapi karagaiḥ || 17 ||
[ badari | udumbarāptir ] dhānyaparipūrṇapātraṃ kumbhaḥ pūrṇaḥ kuṭumbavṛddhikarau | gajagośunāṃ purīṣaṃ dhanayuvatisuhṛdvināśakaram || 18 ||
paśuhastimahiṣapaṅkajarajatavyāghrairlabheta sandṛṣṭaiḥ | avidhananivasanamalayajakauśeyābharaṇasaṅghātam || 19 ||
pṛcchā vṛddhaśrāvakasuparivrāḍdarśane nṛbhirvihitā | mitradyūtārthabhavā gaṇikānṛpasūtikārthakṛtā || 20 ||
śākyopādhyāyārhatnirgranthinimittanigamakaivartaiḥ | cauracamūpativaṇijāṃ dāsīyodhāpaṇasthavadhyānām || 21 ||
[ ārhata | nirgrantha ] tāpase śauṇḍike dṛṣṭe proṣitaṃ paśupālanam | hṛdgataṃ pracchakasya syāduñchavṛṭau vipannatā || 22 ||
[ pṛcchakasya ] icchāmi praṣṭuṃ bhaṇa paśyatvāryaḥ samādiśetyukte | saṃyogakuṭumbotthā lābhaiśvaryodgatā cintā || 23 ||
nirdiśeti gadite jayādhvajā pratyavekṣya mama cintitaṃ vada | āśu sarvajanamadhyagaṃ tvayā dṛśyatāmiti ca bandhucaurajā || 24 ||
[ jayādhvagā ] antaḥsthe'ṅge svajana udito bāhyaje bāhya eva pādāṅguṣṭhāṅgulikalanayā dāsadāsījanaḥ syāt | jaṅghe preṣyo bhavati bhaginī nābhito hṛtsvabhāryā pāṇyaṅguṣṭhāṅgulicayakṛtasparśane putrakanye || 25 ||
[ evam ] mātaraṃ jaṭhare mūrdhni guruṃ dakṣiṇavāmakau | bāhū bhrātātha tatpatnī spṛṣṭvaivaṃ cauramādiśet || 26 ||
antaraṅgamavamucya bāhyagasparśanaṃ yadi karoti pṛcchakaḥ | śleṣmamūtraśakṛtastyajantyatho pātayetkaratalasthavastu cet || 27 ||
[ tyajannadhaḥ ] bhṛśamavanāmitāṅgaparimoṭanato'pyatha vā | janadhṛtariktabhāṇḍamavalokya ca caurajanam | hṛtapatitakṣatāsmṛtavinaṣṭabhagnagatonmuṣitamṛtādyaniṣṭaravato labhate na hṛtam || 28 ||
nigaditamidaṃ yattatsarvaṃ tuṣāsthiviṣādikaiḥ saha mṛtikaraṃ pīḍārtānāṃ samaṃ ruditakṣataiḥ | avayavamapi spṛṣṭvāntaḥsthaṃ dṛḍhaṃ marudāhared | atibahu tadā bhuktvānnaṃ saṃsthitaḥ suhito vadet || 29 ||
[ kṣutaiḥ ] lalāṭasparśanācchūkadarśanācchālijaudanam | uraḥsparśāt ṣaṣṭikākhyaṃ grīvāsparśe ca yāvakam || 30 ||
[ annam ] kukṣikucajaṭharajānusparśe māṣāḥ payastilayavāgvaḥ | āsvādayate cauṣṭhau lihate madhuraṃ rasaṃ jñeyam || 31 ||
[ āsvādayataś ] visṛkke sphoṭayejjihvāmāmle vaktraṃ vikūṇayet | kaṭuke'tha kaṣāye'tha hikket ṣṭhīvecca saindhave || 32 ||
[ vispṛkke | kaṭutiktakaṣāyoṣṇair ] śleṣmatyāge śuṣkatiktaṃ tadalpaṃ | śrutvā kravyādaṃ vā prekṣya vā māṃsamiśram | bhrūgaṇḍauṣṭhasparśane śākunaṃ tadbhuktaṃ tenetyuktametannimittam || 33 ||
mūrdhagalakeśahanuśaṅkhakarṇajaṅghaṃ vastiṃ ca spṛṣṭvā gajamahiṣameṣaśūkaragośaśamṛgamahiṣamāṃsayugbhuktam || 34 ||
dṛṣṭe śrute'pyaśakune godhāmatsyāmiṣaṃ vadedbhuktam | garbhiṇyā garbhasya ca nipatanamevaṃ prakalpayetpraśne || 35 ||
puṃstrīnapuṃsakākhye dṛṣṭe'numite puraḥsthite spṛṣṭe | tajjanma bhavati pānānnapuṣpaphaladarśane ca śubham || 36 ||
aṅguṣṭhena bhrūdaraṃ vāṅguliṃ vā spṛṣṭvā pṛcchedgarbhacintā tadā syāt | madhvājyādyairhemaratnapravālairagrasthairvā mātṛdhātryātmajaiśca || 37 ||
garbhayutā jaṭhare karage syād | duṣṭanimittavaśāttadudāsaḥ | karṣati tajjaṭharaṃ yadi pīṭhotpīḍanataṇ karage ca kare'pi || 38 ||
ghrāṇāyā dakṣiṇe dvāre spṛṣṭe māsottaraṃ vadet vāme'bdau karṇa evaṃ mā dvicaturghnaḥ śrutistane || 39 ||
[ dvau ] veṇīmūle trīn sutān kanyake dve karṇe putrānpañca haste trayaṃ ca | aṅguṣṭhānte pañcakaṃ cānupūrvyā pādāṅguṣṭhe pārṣṇiyugme'pi kanyām || 40 ||
savyāsavyorusamsparśe sūte kanyāsutadvayam | spṛṣṭe lalāṭamadhyānte catustritanayā bhavet || 41 ||
śirolalāṭabhrūkarṇagaṇḍaṃ hanuradā galam | savyāpasavyaskandhaśca hastau cibukanālakam || 42 ||
uraḥ kucaṃ dakṣiṇamapyasavyaṃ hṛtpārśvamevaṃ jaṭharaṃ kaṭiśca | sphikpāyusandhyūruyugaṃ ca jānū jaṅghe'tha pādāviti kṛttikādau || 43 ||
iti nigaditametadgātrasaṃsparśalakṣma prakaṭamabhimatāptyai vīkṣya śāstrāṇi samyak | vipulamatirudāro vetti yaḥ sarvametannarapatijanatābhiḥ pūjyate'sau sadaiva || 44 ||

Chapter 51: piṭakalakṣaṇādhyāyaḥ [piṭakalakṣaṇa-adhyāya]

sitaraktapītakṛṣṇā viprādīnāṃ krameṇa piṭakā ye | te kramaśaḥ proktaphalā varṇānāṃ nāgrajātānām || 1 ||
[ agrajādīnām ] susnigdhavyaktaśobhāḥ śirasi dhanacayaṃ mūrdhni saubhāgyamārāddaurbhāgyaṃ bhrūyugotthāḥ priyajanaghaṭanāmāśu duḥśīlatāṃ ca | tanmadhyotthāśca śokaṃ nayanapuṭagatā netrayoriṣṭadṛṣṭiṃ pravrajyāṃ śaṅkhadeśe'śrujalanipatanasthānagā rānti cintām || 2 ||
[ sthānagāśca aticintām ] ghrāṇāgaṇḍe vasanasutadāścauṣṭhayorannalābhaṃ kuryustadvaccibukatalagā bhūri vittaṃ lalāṭe | hanvorevaṃ galakṛtapadā bhūṣaṇānyannapāne śrotre ṣaḍbhūtaṇa gaṇamapi jñānamātmasvarūpam || 3 ||
[ tadbhūṣaṇa ] śiraḥ sandhigrīvāhṛdayakucapārśvorasi gatā ayoghātaṃ ghātaṃ sutatanayalābhaṃ śucamapi | priyaprāptiṃ skandhe'pyaṭanamatha bhikṣārthamasakṛdvināśaṃ kakṣotthā vidadhati dhanānāṃ bahumukham || 4 ||
[ bahusukham ] duḥkhaśatrunicayasya vināśaṃ pṛṣṭhabāhuyugajā racayanti | saṃyamaṃ ca maṇibandhanajātā bhūṣaṇādyamupabāhuyugutthāḥ || 5 ||
[ vighātaṃ ] dhanāptiṃ saubhāgyaṃ śucamapi karāṅgulyudaragāḥ supānānnaṃ nābhau tadadha iha caurairdhanahṛtim | dhanaṃ dhānyaṃ bastau yuvatimatha meḍhre sutanayāndhanaṃ saubhāgyaṃ vā gudavṛṣaṇajātā vidadhati || 6 ||
ūrvoryānāṅganālābhaṃ jānvoḥ śatrujanātkṣatim | śastreṇa jaṅghayorgulphe'dhvabandhakleśadāyinaḥ || 7 ||
sphikpārṣṇipādajātā dhananāśāgamyagamanamadhvānam | bandhanamaṅgulinicaye'ṅguṣṭhe ca jñātilokataḥ pūjām || 8 ||
utpātagaṇḍapiṭakā dakṣiṇato vāmatastvabhīghātāḥ | dhanyā bhavanti puṃsāṃ tadviparītāśca nārīṇām || 9 ||
[ tu ] iti piṭakavibhāgaḥ prokta āmūrdhato'yaṃ vraṇatilakavibhāgo'pyevameva prakalpyaḥ | bhavati maśakalakṣmāvartajanmāpi tadvannigaditaphalakāri prāṇināṃ dehasaṃstham || 10 ||

Chapter 52: vāstuvidyā [vāstu-vidyā]

vāstujñānamathātaḥ kamalabhavānmuniparam parāyātam | kriyate'dhunā mayedam vidagdhasāṃvatsaraprītyai || 1 ||
kimapi kila bhūtamabhavad rundhānaṃ rodasī śarīreṇa | tadamaragaṇena sahasā vinigṛhyādhomukhaṃ nyastam || 2 ||
yatra ca yena gṛhītaṃ vibudhenādhiṣṭhitaḥ sa tatraiva | tadamaramayaṃ vidhātā vāstunaraṃ kalpayāmāsa || 3 ||
uttamamaṣṭābhyadhikaṃ hastaśataṃ nṛpagṛhaṃ pṛthutvena | aṣṭāṣṭonānyevaṃ pañca sapādāni dairghyeṇa || 4 ||
ṣaḍbhiḥ ṣaḍbhirhīnā senāpatisadmanāṃ catuḥṣaṣṭiḥ | evaṃ pañca gṛhāṇi ṣaḍbhāgasamanvitā dairghyam || 5 ||
[ pañca evaṃ vistārāt ] ṣaṣṭiścaturbhirhīnā veśmāni pañca sacivasya | svāṣṭāṃśayuto dairghyaṃ tadardhato rājamahiṣīṇām || 6 ||
[ caturvihīnā ] ṣaḍbhiḥ ṣaḍbhiścaivaṃ yuvarājasyāpavarjitāśītiḥ | tryaṃśānvitā ca dairghyaṃ pañca tadardhaistadanujanānām || 7 ||
nṛpasacivāntaratulyaṃ sāmantapravararājapuruṣāṇām | nṛpayuvarājaviśeṣaḥ kañcukiveśyākalājñānām || 8 ||
adhyakṣādhikṛtānāṃ sarveṣāṃ kośaratitulyam | yuvarājamantrivivaraṃ karmāntādhyakṣadūtānām || 9 ||
[ sarveṣāmeva ] catvāriṃśaddhīnā catuścaturbhistu pañca yāvaditi | ṣaḍbhāgayutā dairghyaṃ daivajñapurodhasorbhiṣajaḥ || 10 ||
vāstuni yo vistāraḥ sa eva cocchrāyaniścayaḥ śubhadaḥ | śālaikeṣu gṛheṣvapi vistārāddviguṇitaṃ dairghyam || 11 ||
cāturvarṇyavyāso dvātriṃśatsā catuścaturhīnā | āṣoḍaśāditi paraṃ nyūnataramatīva hīnānām || 12 ||
[ syāt ] sadaśāṃśaṃ viprāṇāṃ kṣatrasyāṣṭāṃśasaṃyutaṃ dairghyam | ṣaḍbhāgayutaṃ vaiśyasya bhavati śūdrasya pādayutam || 13 ||
nṛpasenāpatigṛhayorantaramānena kośaratibhavane | senāpaticāturvarṇyavivarato rājapuruṣāṇām || 14 ||
atha pāraśavādīnāṃ svamānasaṃyogadalasamaṃ bhavanam | hīnādhikaṃ svamānādaśubhakaraṃ vāstu sarveṣām || 15 ||
[ pārasava ] paśvāśramiṇāmamitaṃ dhānyāyudhavahniratigṛhāṇāṃ ca | necchanti śāstrakārā hastaśatāducchritaṃ parataḥ || 16 ||
senāpatinṛpatīnāṃ saptatisahite dvidhākṛte vyāse | śālā caturdaśahṛte pañcatriṃśaddhṛte'lindaḥ || 17 ||
hastadvātriṃśādiṣu catuścatustritrikatrikāḥ śālāḥ | saptadaśatritayatithitrayodaśakṛtāṅgulābhyadhikāḥ || 18 ||
tritridvidvidvisamāḥ kṣayakramādaṅgulāni caiteṣām | vyekā viṃśatiraṣṭau viṃśatiraṣṭādaśa tritayam || 19 ||
śālātribhāgatulyā kartavyā vīthikā bahirbhavanāt | yadyagrato bhavati sā soṣṇīṣaṃ nāma tadvāstu || 20 ||
sāyāśrayamiti paścātsāvaṣṭambhaṃ tu pārśvasaṃsthitayā | susthitamiti ca samantācchāstrajñaiḥ pūjitāḥ sarvāḥ || 21 ||
vistāraṣoḍaśāṃśaḥ sacaturhasto bhavedgṛhocchrāyaḥ | dvādaśabhāgenono bhūmau bhūmau samastānām || 22 ||
vyāsāt ṣoḍaśabhāgaḥ sarveṣāṃ sadmanāṃ bhavati bhittiḥ | pakveṣṭakākṛtānāṃ dārukṛtānāṃ tu na vikalpaḥ || 23 ||
[ savikalpaḥ | na vikalpaḥ ] ekādaśabhāgayutaḥ sasaptatirnṛpabaleśayorvyāsaḥ | ucchrāyo'ṅgulatulyo dvārasyārdhena viṣkambhaḥ || 24 ||
viprādīnāṃ vyāsātpañcāṃśo'ṣṭādaśāṅgulasametaḥ | sāṣṭāṃśo viṣkambho dvārasya triguṇa ucchrāyaḥ || 25 ||
ucchrāyahastasaṃkhyāparimāṇānyaṅgulāni bāhulyam | śākhādvaye'pi kāryaṃ sārdhaṃ tatsyādudumbarayoḥ || 26 ||
ucchrāyātsaptaguṇādaśītibhāgaḥ pṛthutvameteṣām | navaguṇite'śītyaṃśaḥ stambhasya daśāṃśahīno'gre || 27 ||
samacaturasro rucako vajro'ṣṭāsrirdvivajrako dviguṇaḥ | dvātriṃśatā tu madhye pralīnako vṛtta iti vṛttaḥ || 28 ||
[ samacaturaśro | aṣṭāśris ] stambhaṃ vibhajya navadhā vahanaṃ bhāgo ghaṭo'sya bhāgo'nyaḥ | padmaṃ tathottaroṣṭhaṃ kuryādbhāgena bhāgena || 29 ||
stambhasamaṃ bāhulyaṃ bhāratulānāmuparyuparyāsām | bhavati tulopatulānāmūnaṃ pādena pādena || 30 ||
apratiṣiddhālindaṃ samantato vāstu sarvatobhadram | nṛpavibudhasamūhānāṃ kāryaṃ dvāraiścaturbhirapi || 31 ||
nandyāvartamalindaiḥ śālākuḍyātpradakṣiṇāntagataiḥ | dvāraṃ paścimamasminvihāya śeṣāṇi kāryāṇi || 32 ||
dvārālindo'ntagataḥ pradakṣiṇo'nyaḥ śubhastataścānyaḥ | tasmiṃśca vardhamāne dvāraṃ tu na dakṣiṇaṃ kāryam || 33 ||
[ tadvad ] aparo'ntagato'lindaḥ prāgantagatau tadutthitau cānyau | tadavadhividhṛtaścānyaḥ prāgdvāraṃ svastike śubhadam || 34 ||
[ vivṛtaś | vidhṛta | aśubhadam | śubham ] prākpaścimāvalindāvantagatau tadavadhisthitau śeṣau | rucake dvāraṃ na śubhadamuttarato'nyāni śastāni || 35 ||
śreṣṭhaṃ nandyāvartaṃ sarveṣāṃ vardhamānasaṃjñaṃ ca | svastikarucake madhye śeṣaṃ śubhadaṃ nṛpādīnām || 36 ||
uttaraśālāhīnaṃ hiraṇyanābhaṃ triśālakaṃ dhanyam | prākśālayā viyuktaṃ sukṣetraṃ vṛddhidaṃ vāstu || 37 ||
yāmyāhīnaṃ cullī triśālakaṃ vittanāśakarametat | pakṣaghnamaparayā varjitaṃ sutadhvaṃsavairakaram || 38 ||
siddhārthamaparayāmye yamasūryaṃ paścimottare śāle | daṇḍākhyamudakpūrve vātākhyaṃ prāgyutā yāmyā || 39 ||
pūrvāpare tu śāle gṛhacullī dakṣiṇottare kācam | siddhārthe'rthāvāptiryamasūrye gṛhapatermṛtyuḥ || 40 ||
daṇḍavadho daṇḍākhye kalahodvegaḥ sadaiva vātabākhye | vittavināśaścullyāṃ jñātivirodhaḥ smṛtaḥ kāce || 41 ||
ekāśītivibhāge daśa daśa pūrvottarāyatā rekhāḥ | antastrayodaśa surā dvātriṃśadbāhyakoṣṭhasthāḥ || 42 ||
śikhiparjanyajayantendrasūryasatyā bhṛśo'ntarikṣaśca | aiśānyādikramaśo dakṣiṇapūrve'nilaḥ koṇe || 43 ||
[ aiśānyādyāḥ ] pūṣā vitathabṛhatkṣatayamagandharvākhyabhṛṅgarājamṛgāḥ | pitṛdauvārikasugrīvakusumadantāmbupatyasurāḥ || 44 ||
śoṣo'tha pāpayakṣmā rogaḥ koṇe tato'himukhyau ca | bhallāṭasomabhujagāstato'ditirditiriti kramaśaḥ || 45 ||
madhye brahmā navakoṣṭhakādhipo'syāryamā sthitaḥ prācyām | ekāntarātpradakṣiṇamasmātsavitā vivasvāṃśca || 46 ||
vibudhādhipatistasmānmitro'nyo rājayakṣmanāmā ca | pṛthivī dharāpavatsāvityete brahmaṇaḥ paridhau || 47 ||
[ pṛthvī ] āpo nāmaiśāne koṇe hautāśane ca sāvitraḥ | jaya iti ca nairṛte rudra ānile'bhyantarapadeṣu || 48 ||
āpastathāpavatsaḥ parjanyo'gnirditiśca vargo'yam | evaṃ koṇe koṇe padikāḥ syuḥ pañca pañca surāḥ || 49 ||
bāhyā dvipadāḥ śeṣāste vibudhā viṃśati samākhyātāḥ | śeṣāścatvāro'nye tripadā dikṣvaryamādyāste || 50 ||
pūrvottaradigmūrdhā puruṣo'yamavāṅmukho'sya śirasi śikhī | āpo mukhe stane'syāryamā hyurasyāpavatsaśca || 51 ||
parjanyādyā bāhyā dṛkśravaṇoraḥsthalāṃsagā devāḥ | satyādyāḥ pañca bhuje haste savitā ca sāvitraḥ || 52 ||
[ sasāvitraḥ ] vitatho bṛhatkṣatayutaḥ pārśve jaṭhare sthito vivasvāṃśca | ūrū jānu ca jaṅghe sphigiti yamādyaiḥ parigṛhītāḥ || 53 ||
ete dakṣiṇapārśve sthāneṣvevaṃ ca vāmapārśvasthāḥ | meḍhre śakrajayantau hṛdaye brahmā pitāṅghrigataḥ || 54 ||
[ aṅgrigataḥ ] aṣṭāṣṭakapadamatha vā kṛtvā rekhāśca koṇagāstiryak | brahmā catuṣpado'sminnardhapadā brahmakoṇasthāḥ || 55 ||
aṣṭau ca bahiṣkoṇeṣvardhapadāstadubhayasthitāḥ sārdhāḥ | uktebhyo ye śeṣāste dvipadā viṃśatiste hi || 56 ||
[ ca ] sampātā vaṃśānāṃ madhyāni samāni yāni ca padānām | marmāṇi tāni vindyānna tāni paripīḍayetprājñaḥ || 57 ||
[ vindyānnaparipīḍayet ] tānyaśucibhāṇḍakīlastambhādyaiḥ pīḍitāni śalyaiśca | gṛhabhartustattulye pīḍāmaṅge prayacchanti || 58 ||
kaṇḍūyate yadaṅgaṃ gṛhabharturyatra vāmarāhutyām | aśubhaṃ bhavennimittaṃ vikṛtervā agneḥ saśalyaṃ tat || 59 ||
[ gṛhapatinā ] marmaṇyamarmago vā ruṇaddhyarthāgamaṃ tuṣasamūhaḥ] | api nāgadantako marmasaṃsthito doṣakṛdbhavati || 60 ||
rogādvāyuṃ pitṛto hutāśanaṃ śoṣasūtramapi vitathāt | mukhyādbhṛśaṃ jayantācca bhṛṅgamaditeśca sugrīvam || 61 ||
tatsampātā nava ye tānyatimarmāṇi sampradiṣṭāni | yaśca padasyāṣṭāṃśastatproktaṃ marmaparimāṇam || 62 ||
padahastasaṃkhyayā sammitāni vaṃśo'ṅgulāni vistīrṇaḥ | vaṃśavyāso'dhyardhaḥ śirāpramāṇaṃ vinirdiṣṭam || 63 ||
sukhamicchanbrahmāṇaṃ yatnād rakṣedgṛhī gṛhāntaḥstham | ucchiṣṭādyupaghātādgṛhapatirupatapyate tasmin || 64 ||
[ gṛtāntastham ] dakṣiṇabhujena hīne vāstunare'rthakṣayo'ṅganādādoṣāḥ | vāme'rthadhānyahāniḥ śirasi guṇairhīyate sarvaiḥ || 65 ||
[ aṅganādoṣāḥ ] strīdoṣāḥ sutamaraṇaṃ preṣyatvaṃ cāpi caraṇavaikalye | avikalapuruṣe vasatāṃ mānārthayutāni saukhyāni || 66 ||
gṛhanagaragrāmeṣu ca sarvatraivaṃ pratiṣṭhitā devāḥ | teṣu ca yathānurūpaṃ varṇā viprādayo vāsyāḥ || 67 ||
vāsagṛhāṇi ca vindyādviprādīnāmudagdigādyāni | viśatāṃ ca yathā bhavanaṃ bhavanti tānyeva dakṣiṇataḥ || 68 ||
navaguṇasūtravibhaktānyaṣṭaguṇenātha vā catuḥṣaṣṭeḥ | dvārāṇi yāni teṣāmanalādīnāṃ phalopanayaḥ || 69 ||
anilabhayaṃ strījananaṃ prabhūtadhanatā narendravāllabhyam | krodhaparatānṛtatvaṃ krauryaṃ cauryaṃ ca pūrveṇa || 70 ||
[ analabhayaṃ | strījanma ] alpasutatvaṃ praiṣyaṃ nīcatvaṃ bhakṣyapānasutavṛddhiḥ | raudraṃ kṛtaghnamadhanaṃ sutavīryaghnaṃ ca yāmyena || 71 ||
sutapīḍā ripuvṛddhirna sutadhanāptiḥ sutārthaphalasampat | dhanasampannṛpatibhayaṃ dhanakṣayo roga ityapare || 72 ||
[ dhanastāptiḥ ] vadhabandho ripuvṛddhiḥ sutadhanalābhaḥ samastaguṇasampat | putradhanāptirvairaṃ sutena doṣāḥ striyā naiḥsvam || 73 ||
[ dhanasutalābhaḥ ] mārgatarukoṇakūpastambhabhramaviddhamaśubbhadaṃ dvāram | ucchrāyāddviguṇamitāṃ tyaktvā bhūmiṃ na doṣāya || 74 ||
rathyāviddhaṃ dvāraṃ nāśāya kumāradoṣadaṃ taruṇā | paṅkadvāre śoko vyayo'mbuniḥsrāviṇi proktaḥ || 75 ||
[ ambuni śrāviṇi ] kūpenāpasmāro bhavati vināśaśca devatāviddhe | stambhena strīdoṣāḥ kulanāśo brāhmaṇābhimukhe || 76 ||
[ brāhmaṇo'bhimukhe ] unmādaḥ svayamudghāṭite'tha pihite svayaṃ kulavināśaḥ | mānādhike nṛpabhayaṃ dasyubhayaṃ vyasanameva nīce ca || 77 ||
[ vyasanadaṃ nīcam ] dvāraṃ dvārasyopari yattanna śivāya saṅkaṭaṃ yacca | āvyāttaṃ kṣudbhayadaṃ kubjaṃ kulanāśanaṃ bhavati || 78 ||
pīḍākaramatipīḍitamantarvinataṃ bhavedabhāvāya | bāhyavinate pravāso digbhrānte dasyubhiḥ pīḍā || 79 ||
mūladvāraṃ nānyairdvārairabhisandadhīta rūparddhyā | ghaṭaphalapatrapramathādibhiśca tanmaṅgalaiścinuyāt || 80 ||
aiśānyādiṣu koṇeṣu saṃsthitā bāhyato gṛhasyaitāḥ | carakī vidārināmātha pūtanā rākṣasī ceti || 81 ||
purabhavanagrāmāṇāṃ ye koṇāsteṣu nivasatāṃ doṣāḥ | śvapacādayo'ntyajātyāsteṣveva vivṛddhimāyānti || 82 ||
yāmyādiṣvaśubhaphalā jātāstaravaḥ pradakṣiṇenaite | udagādiṣu praśastāḥ plakṣavaṭodumbarāśvatthā || 83 ||
[ udumbarāśvatthāḥ ] āsannāḥ kaṇṭhakino ripubhayadāḥ kṣīriṇo'rthanāśāya | phalinaḥ prajākṣayakarā dārūṇyapi varjayedeṣām || 84 ||
chindyād yadi na tarūṃś tāntadantare pūjitānvapedanyat | punnāgāśokāriṣṭabakulapanasācchamīśālau || 85 ||
[ anyān ] śastauṣadhidrumalatā madhurā sugandhā snigdhā samā na suṣirā ca mahī narāṇām | apyadhvani śramavinodamupāgatānāṃ dhatte śriyaṃ kimuta śāśvatamandireṣu || 86 ||
sacivālaye'rthanāśo dhūrtagṛhe sutavadhaḥ samīpasthe | udvego devakule catuṣpade bhavati cākīrtiḥ || 87 ||
[ catuṣpathe ] caitye bhayaṃ grahakṛtaṃ valmīkaśvabhrasaṅkule vipadaḥ | gartāyāṃ tu pipāsā kūrmākāre dhanavināśaḥ || 88 ||
udagādiplavamiṣṭaṃ viprādīnāṃ pradakṣiṇenaiva | vipraḥ sarvatra vasedanuvarṇamatheṣṭamanyeṣām || 89 ||
gṛhamadhye hastamitaṃ khātvā paripūritaṃ punaḥ śvabhram | yadyūnamaniṣṭaṃ tatsame samaṃ dhanyamadhikaṃ yat || 90 ||
śvabhramatha vāmbupūrṇaṃ padaśatamitvāgatasya yadi nonam | taddhanyaṃ yacca bhavetpalānyapāmāḍhakaṃ catuḥṣaṣṭiḥ || 91 ||
āme vā mṛtpātre śvabhrasthe dīpavartirabhyadhikam | jvalati diśi yasya śastā sā bhūmistasya varṇasya || 92 ||
śvabhroṣitaṃ na kusumaṃ yasya pramlāyate'nuvarṇasamam | tattasya bhavati śubhadaṃ yasya ca yasminmano ramate || 93 ||
[ yasmin ] sitaraktapītakṛṣṇā viprādīnāṃ praśasyate bhūmiḥ | gandhaśca bhavati yasyāṃ ghṛtarudhirānnādyamadyasamaḥ || 94 ||
[ yasyā ] kuśayuktā śarabahulā dūrvākāśāvṛtā kremeṇa mahī | hyanuvarṇaṃ vṛddhikarī madhurakaṣāyāmlakaṭukā ca || 95 ||
[ anuvarṇam ] kṛṣṭāṃ prarūḍhabījāṃ go'dhyuṣitāṃ brāhmaṇaiḥ praśastāṃ ca | gatvā mahīṃ gṛhapatiḥ kāle sāmvatsaroddiṣṭe || 96 ||
bhakṣyairnānākārairdadhyakṣatasurabhikusumadhūpaiśca | daivatapūjāṃ kṛtvā sthapatīnabhyarcya viprāṃśca || 97 ||
vipraḥ spṛṣṭvā śīrṣaṃ vakṣaśca kṣatriyo viśāścorū | śūdraḥ pādau spṛṣṭvā kuryād rekhāṃ gṛhārambhe || 98 ||
aṅguṣṭhakena kuryānmadhyāṅgulyātha vā pradeśinyā | kanakamaṇirajatamuktādadhikaphalakusumākṣataiśca śubham || 99 ||
śastreṇa śastramṛtyurbandho lohena bhasmanāgnibhayam | taskarabhayaṃ tṛṇena ca kāṣṭhollikhitā ca rājabhayam || 100 ||
vakrā pādālikhitā śatrubhayakleśadā virūpā ca | carmāṅgārāsthikṛtā dantena ca bharturaśivāya || 101 ||
[ kartur ] vairamapasavyalikhitā pradakṣiṇaṃ sampado vinirdeśyāḥ | vācaḥ paruṣā niṣṭhīvitaṃ kṣutaṃ cāśubhaṃ kathitam || 102 ||
ardhanicitaṃ kṛtaṃ vā praviśan sthapatirgṛhe nimittāni | avalokayedgṛhapatiḥ kva saṃsthitaḥ spṛśati kiṃ cāṅgam || 103 ||
ravidīpte yadi śakunistasmin kāle virauti paruṣaravam | saṃspṛṣṭāṅgasamānaṃ tasmindeśe'sthi nirdeśyam || 104 ||
[ paruṣaravaḥ ] śakunasamaye'thvānye hastyaśvaśvādayo'nuvāśante | tatprabhavamasthi tasmiṃstadaṅgasambhūtameveti || 105 ||
sūtre prasāryamāṇe gardabharāvo'sthiśalyamācaṣṭe | śvaśṛgālalaṅghite vā sūtre śalyaṃ vinirdeśyam || 106 ||
diśi śāntāyāṃ śakunirmadhuravirāvī yadā tadā vācyaḥ | arthastasmin sthāne gṛheśvarādhiṣṭhite'ṅge vā || 107 ||
[ śakuno ] sūtracchede mṛtyuḥ kīle cāvāṅmukhe mahagaḥ | gṛhanāthasthapatīnāṃ smṛtilope mṛtyurādeśyaḥ || 108 ||
[ mahān rogaḥ ] skandhāccyute śirorukkulopasargo'pavarjite kumbhe | bhagne'pi ca karmivadhaścyute karādgṛhapatermṛtyuḥ || 109 ||
dakṣiṇapūrve koṇe kṛtvā pūjāṃ śilāṃ nyasetprathamam | śeṣāḥ pradakṣiṇena stambhāścaivaṃ samutthāpya || 110 ||
[ prathamām | samutthāpyāḥ ] chatrasragambarayutaḥ kṛtadhūpavilepanaḥ samutthāpyaḥ | stambhastathaiva kāryo dvārocchrāyaḥ prayatnena || 111 ||
vihagādibhiravalīnairākampitapatitaduḥsthitaiśca tathā | śakradhvajasadṛśaphalaṃ tadeva tasminvinirdiṣṭam || 112 ||
[ phalam | sadṛśaṃ tasmiṃśca śubhaṃ ] prāguttaronnate dhanasutakṣayaḥ sutavadhaśca durgandhe | vakre bandhuvināśo na santi garbhāśca dinmūḍhe || 113 ||
icched yadi gṛhavṛddhiṃ tataḥ samantādvivardhayettulyam | ekoddeśe doṣaḥ prāgatha vāpyuttare kuryāt || 114 ||
prāgbhavati mitravairaṃ mṛtyubhayaṃ dakṣiṇena yadi vṛddhiḥ | arthavināśaḥ paścādudagvivṛddhirmanastāpaḥ || 115 ||
[ udagvivṛddhau ] aiśānyāṃ devagṛhaṃ mahānasaṃ yadi cāpi kāryamāgneyyām | nairṛtyāṃ bhāṇḍopaskaro'rthadhānyāni mārutyām || 116 ||
prācyādisthe salile sutahāniḥ śikhibhayaṃ ripubhayaṃ ca | strīkalahaḥ strīdauṣṭyaṃ naiḥsvyaṃ vittātmajavivṛddhiḥ || 117 ||
khaganilayabhagnasaṃśuṣkadagdhadevālayaśmaśānasthān | kṣīratarudhavavibhītakanimbāraṇivarjitān chindyāt || 118 ||
[ varjitāṃścchindyāt ] rātrau kṛtabalipūjaṃ pradakṣiṇaṃ chedayeddivā vṛkṣam | dhanyamudakprākpatataṃ na grāhyo'to'nyathā patitaḥ || 119 ||
chedo yadyavikārī tataḥ śubhaṃ dāru tadgṛhaupayikam | pīte tu maṇḍale nirdiśettarormadhyagāṃ godhām || 120 ||
mañjiṣṭhābhe bheko nīle sarpastathāruṇe saraṭaḥ | mudgābhe'śmā kapile tu mūṣako'mbhaśca khaḍgābhe || 121 ||
dhānyagoguruhutāśasurāṇāṃ na svapedupari nāpyanuvaṃśam | nottarāparaśirā na ca nagno naiva cārdracaraṇaḥ śriyamicchan || 122 ||
bhūripuṣpavikaraṃ satoraṇaṃ toyapūrṇakalaśopaśobhitam | dhūpagandhabalipūjitāmaraṃ brāhmaṇadhvaniyutaṃ viśedgṛham || 123 ||
[ nikaraṃ ]

Chapter 53: dakārgalādhyāyaḥ [dakārgala-adhyāya]

dhanahānirdārumaye paśupīḍā rugbhayāni cāsthikṛte | lohamaye śastrabhayaṃ kapālakeśeṣu mṛtyuḥ syāt || K(60) ||
aṅgāre stenabhayaṃ bhasmani ca vinirdiśetsadāgnibhayam | śalyaṃ hi marmasaṃsthaṃ suvarṇarajatādṛte'tyaśubham || K(61) ||
dharmyaṃ yaśasyaṃ ca vadāmyato'haṃ dakārgalaṃ yena jalopalabdhiḥ | puṃsāṃ yathāṅgeṣu śirāstathaiva kṣitāvapi pronnatanimnasaṃsthāḥ || 1 ||
[ dagārgalaṃ ] ekena varṇena rasena cāmbhaścyutaṃ nabhasto vasudhāviśeṣāt | nānārasatvaṃ bahuvarṇatāṃ ca gataṃ parīkṣyaṃ kṣititulyameva || 2 ||
puruhūtānalayamanirṛtivaruṇapavanenduśaṅkarā devāḥ | vijñātavyāḥ kramaśaḥ prācyādyānāṃ diśāṃ patayaḥ || 3 ||
dikpatisaṃjñā ca śirā navamī madhye mahāśirānāmnī | etābhyo'nyāḥ śataśo viniḥsṛtā nāmabhiḥ prathitāḥ || 4 ||
pātālādūrdhvaśirā śubhā caturdikṣu saṃsthitā yāśca | koṇadigutthā na śubhāḥ śirānimittānyato vakṣye || 5 ||
[ ūrdhvaśirāḥ śubhāś ] yadi vetaso'mburahite deśe hastaistribhistataḥ paścāt | sārdhe puruṣe toyaṃ vahati śirā paścimā tatra || 6 ||
cihnamapi cārdhapuruṣe maṇḍūkaḥ pāṇḍuro'tha mṛtpītā | puṭabhedakaśca tasminpāṣāṇo bhavati toyamadhaḥ || 7 ||
jambvāścodagdhastaistribhiḥ śirādho naradvaye pūrvā | mṛllohagandhikā pāṇḍurā ca puruṣe'tra maṇḍūkaḥ || 8 ||
[ atha ] jambūvṛkṣasya prāgvalmīko yadi bhavetsamīpasthaḥ | tasmāddakṣiṇapārśve salilaṃ puruṣadvaye svādu || 9 ||
ardhapuruṣe ca matsyaḥ pārāvatasannibhaśca pāṣāṇaḥ | mṛdbhavati cātra nīlā dīrghaṃ kālaṃ ca bahu toyam || 10 ||
paścādudumbarasya tribhireva karairnaradvaye sārdhe | puruṣe sito'hiraśmāñjanopamo'dhaḥ śirā sujalā || 11 ||
udagarjunasya dṛśyo valmīko yadi tato'rjunāddhastaiḥ | tribhirambu bhavati puruṣaistribhirardhasamanvitaiḥ paścāt || 12 ||
śvetā godhārdhanare puruṣe mṛddhūsarā tataḥ kṛṣṇā | pītā sitā sasikatā tato jalaṃ nirdiśedamitam || 13 ||
valmīkopacitāyāṃ nirguṇḍyāṃ dakṣiṇena kathitakaraiḥ | puruṣadvaye sapāde svādu jalaṃ bhavati cāśoṣyam || 14 ||
rohitamatsyo'rdhanare mṛtkapilā pāṇḍurā tataḥ parataḥ | sikatā saśarkarātha krameṇa parato bhavatyambhaḥ || 15 ||
pūrveṇa yadi badaryā valmīko dṛśyate jalaṃ paścāt | puruṣaistribhirādeśyaṃ śvetā gṛhagodhikārdhanare || 16 ||
sapalāśā badarī ceddiśyaparasyāṃ tato jalaṃ bhavati | puruṣatraye sapāde puruṣe'tra ca duṇḍubhaścihnam || 17 ||
[ duṇḍubhiś ] vilvodumbarayoge vihāya hastatrayaṃ tu yāmyena | puruṣaistribhirambu bhavetkṛṣṇo'rdhanare ca maṇḍūkaḥ || 18 ||
[ bilva ] kākodumbarikāyāṃ valmīko dṛśyate śirā tasmin | puruṣatraye sapāde paścimadiksthā vahati sā ca || 19 ||
āpāṇḍupītikā mṛdgorasavarṇaśca bhavati pāṣāṇaḥ | puruṣārdhe kumudanibho dṛṣṭipathaṃ mūṣako yāti || 20 ||
jalaparihīne deśe vṛkṣaḥ kampillako yadā dṛśyaḥ | prācyāṃ hastatritaye vahati śirā dakṣiṇā prathamam || 21 ||
mṛnnīlotpalavarṇā kāpotā dṛśyate tatastasmin | haste'jagandhako matsyakaḥ payo'lpaṃ ca sakṣāram || 22 ||
[ caiva dṛśyate | ajagandhimatsyo bhavati ] śoṇākataroraparottare śirā dvau karāvatikramya | kumudā nāma śirā sā puruṣatrayavāhinī bhavati || 23 ||
āsanno valmīko dakṣiṇapārśve vibhītakasya yadi | adhyardhe bhavati śirā puruṣe jñeyā diśi prācyām || 24 ||
[ tasya ] tasyaiva paścimāyāṃ diśi valmīko yadā bhaveddhaste | tatrodagbhavati śirā caturbhirardhādhikaiḥ puruṣaiḥ || 25 ||
śveto viśvambharakaḥ prathame puruṣe tu kuṅkumābho'śmā | aparasyāṃ diśi ca śirā naśyati varṣatraye'tīte || 26 ||
sakuśaḥ sita aiśānyāṃ valmīko yatra kovidārasya | madhye tayornarairardhapañcamaistoyamakṣobhyam || 27 ||
[ sakuśāsita ] prathame puruṣe bhujagaḥ kamalodarasannibho mahī raktā | kuruvindaḥ pāṣāṇaścihnānyetāni vācyāni || 28 ||
yadi bhavati saptaparṇo valmīkavṛtastaduttare toyam | vācyaṃ puruṣaiḥ pañcabhiratrāpi bhavanti cihnāni || 29 ||
puruṣārdhe maṇḍūko harito haritālasannibhā bhūśca | pāṣāṇo'bhranikāśaḥ saumyā ca śirā śubhāmbuvahā || 30 ||
sarveṣāṃ vṛkṣāṇāmadhaḥ sthito darduro yadā dṛśyaḥ | tasmāddhaste toyaṃ caturbhirardhādhikaiḥ puruṣaiḥ || 31 ||
puruṣe tu bhavati nakulo nīlo mṛtpītikā tataḥ śvetā | dardurasamānarūpaḥ pāṣāṇo dṛśyate cātra || 32 ||
yadyahinilayo dṛśyo dakṣiṇataḥ saṃsthitaḥ karañjasya | hastadvaye tu yāmye puruṣatritaye śirā sārdhe || 33 ||
kacchapakaḥ puruṣārdhe prathamaṃ codbhidyate śirā pūrvā | udaganyā svādujalā harito'śmādhastatastoyam || 34 ||
uttarataśca madhūkādahinilayaḥ paścime tarostoyam | parihṛtya pañca hastānardhāṣṭamapauruṣānprathamam || 35 ||
[ pauruṣe ] ahirājaḥ puruṣe'smindhūmrā dhātrī kuluttha varṇo'śmā | māhendrī bhavati śirā vahati saphenaṃ sadā toyam || 36 ||
[ kulattha ] valmīkaḥ snigdho dakṣiṇena tilakasya sakuśadūrvaścet | puruṣaiḥ pañcabhirambho diśi vāruṇyāṃ śirā pūrvā || 37 ||
sarpāvāsaḥ paścād yadā kadambasya dakṣiṇena jalam | parato hastatritayāt ṣaḍbhiḥ puruṣaisturīyonaiḥ || 38 ||
kauberī cātra śirā vahati jalaṃ lohagandhi cākṣobhyam | kanakanibho maṇḍūko naramātre mṛttikā pītā || 39 ||
valmīkasaṃvṛto yadi tālo vā bhavati nālikero vā | paścāt ṣaḍbhirhastairnaraiścaturbhiḥ śirā yāmyā || 40 ||
yāmyena kapitthasyāhisaṃśrayaścedudagjalaṃ vācyam | sapta parityajya karān khātvā puruṣān jalaṃ pañca || 41 ||
karburako'hiḥ puruṣe kṛṣṇā mṛtpuṭabhidapi ca pāṣāṇaḥ | śvetā mṛtpaścimataḥ śirā tataścottarā bhavati || 42 ||
aśmantakasya vāme badarī vā dṛśyate'hinilayo vā | ṣaḍbhirudaktasya karaiḥ sārdhe puruṣatraye toyam || 43 ||
kūrmaḥ prathame puruṣe pāṣāṇo dhūsaraḥ sasikatā mṛt | ādau ca śirā yāmyā pūrvottarato dvitīyā ca || 44 ||
[ śirā ca ] vāmena haridratarorvalmīkaścejjalaṃ bhavati pūrve | hastatritaye satryaṃśaiḥ pumbhiḥ pañcabhirbhavati || 45 ||
[ cettato jalaṃ | puruṣaiḥ satryaṃśaiḥ ] nīlo bhujagaḥ puruṣe mṛtpītā marakatopamaścāśmā | kṛṣṇā bhūḥ prathamaṃ vāruṇī śirā dakṣiṇenānyā || 46 ||
jalaparihīne deśe dṛśyante'nūpajāni cennimitāni | vīraṇadūrvā mṛdavaśca yatra tasmin jalaṃ puruṣe || 47 ||
[ cihnāni ] bhārṅgī trivṛtā dantī sūkarapādī ca lakṣmaṇā caiva | navamālikā ca hastadvaye'mbu yāmye tribhiḥ puruṣaiḥ || 48 ||
snigdhāḥ pralambaśākhā vāmanavikaṭa drumāḥ samīpajalāḥ | suṣirā jarjarapatrā rūkṣāśca jalena santyaktāḥ || 49 ||
[ viṭa ] tilakāmrātakavaruṇakabhallātakavilvatindukāṅkolāḥ | piṇḍāraśirīṣāñjanaparūṣakā vañjulo'tibalā || 50 ||
[ bilva | aṅkollāḥ | vañjurātibalā ] ete yadi susnigdhā valmīkaiḥ parivṛtāstatastoyam | hastaistribhiruttarataścaturbhirardhena ca nareṇa || 51 ||
[ narasya ] atṛṇe satṛṇā yasmin satṛṇe tṛṇavarjitā mahī yatra | tasmicchirā pradiṣṭā vaktavyaṃ vā dhanaṃ cāsmin || 52 ||
kaṇṭakyakaṇṭakānāṃ vyatyāse'mbhastribhiḥ karaiḥ paścāt | khātvā puruṣatritayaṃ tribhāgayuktaṃ dhanaṃ vā syāt || 53 ||
nadati mahī gambhīraṃ yasmiṃścaraṇāhatā jalaṃ tasmin | sārdhaistribhirmanuṣyaiḥ kauberī tatra ca śirā syāt || 54 ||
vṛkṣasyaikā śākhā yadi vinatā bhavati pāṇḍurā vā syāt | vijñātavyaṃ śākhātale jalaṃ tripuruṣaṃ khātvā || 55 ||
phalakusumavikāro yasya tasya pūrve śirā tribhirhastaiḥ | bhavati puruṣaiścaturbhiḥ pāṣāṇo'dhaḥ kṣitiḥ pītā || 56 ||
yadi kaṇṭakārikā kaṇṭakairvinā dṛśyate sitaiḥ kusumaiḥ | tasyāstale'mbu vācyaṃ tribhirnarairardhapuruṣe ca || 57 ||
kharjūrī dviśiraskā yatra bhavejjalavivarjite deśe | tasyāḥ paścimabhāge nirdeśyaṃ tripuruṣairvāri || 58 ||
[ tripuruṣe ] yadi bhavati karṇikāraḥ sitakusumaḥ syātpalāśavṛkṣo vā | savyena tatra hastadvaye'mbu puruṣadvaye bhavati || 59 ||
[ puruṣatraye ] yasyāmūṣmā dhātryāṃ dhūmo vā tatra vāri narayugale | nirdeṣṭavyā ca śirā mahatā toyapravāheṇa || 60 ||
[ ūṣmā yasyām | narayugme ] yasmin kṣetroddeśe jātaṃ sasyaṃ vināśamupayāti | snigdhamatipāṇḍuraṃ vā mahāśirā narayuge tatra || 61 ||
marudeśe bhavati śirā yathā tathātaḥ paraṃ pravakṣyāmi | grīvā karabhāṇāmiva bhūtalasaṃsthāḥ śirā yānti || 62 ||
pūrvottareṇa pīloryadi valmīko jalaṃ bhavati paścāt | uttaragamanā ca śirā vijñeyā pañcabhiḥ puruṣaiḥ || 63 ||
cihnaṃ dardura ādau mṛtkapilā tatparaṃ bhaveddharitā | bhavati ca puruṣe adho'śmā tasya tale'mbho vinirdeṣyam || 64 ||
[ mṛtkapilātaḥ paraṃ | vāri nirdecyam ] pīloreva prācyāṃ valmīko'to'rdhapañcamairhastaiḥ | diśi yāmyāyāṃ toyaṃ vaktavyaṃ saptabhiḥ puruṣaiḥ || 65 ||
prathame puruṣe bhujagaḥ sitāsito hastamātramūrtiśca | dakṣiṇato vahati śirā sakṣāraṃ bhūri pānīyam || 66 ||
uttarataśca karīrasyāhigṛhaṃ dakṣiṇe jalaṃ svādu | daśabhiḥ puruṣairjñeyam purṣe pīto'tra maṇḍūkaḥ || 67 ||
[ karīrādahinilaye ] rohītakasya paścādahivāsaścettribhiḥ karairyāmye | dvādaśa puruṣān khātvā sakṣārā paścimena śirā || 68 ||
indratarorvalmīkaḥ prāgdṛśyaḥ paścime śirā haste | khātvā caturdaśa narān kapilā godhā nare prathame || 69 ||
yadi vā suvarṇanāmnastarorbhavedvāmato bhujaṅgagṛham | hastadvaye tu yāmye pañcadaśanarāvasāne'mbu || 70 ||
kṣāraṃ payo'tra nakulo'rdhamānave tāmrasannibhaścāśmā | raktā ca bhavati vasudhā vahati śirā dakṣiṇā tatra || 71 ||
badarīrohitavṛkṣau sampṛktau cedvināpi valmīkam | hastatraye'mbu paścāt ṣoḍaśabhirmānavairbhavati || 72 ||
surasaṃ jalamādau dakṣiṇā śirā vahati cottaneṇānyā | piṣṭanibhaḥ pāṣāṇo mṛt śvetā vṛściko'rdhanare || 73 ||
sakarīrā cedvadarī tribhiḥ karaiḥ paścimena tatrāmbhaḥ | aṣṭādaśabhiḥ puruṣairaiśānī bahujalā ca śirā || 74 ||
pīlusametā badarī hastatrayasammite diśi prācyām | viṃśatyā puruṣāṇāmaśoṣyamambho'tra sakṣāram || 75 ||
kakubhakarīrāvekatra saṃyutau yatra kakubhavilvau vā | hastadvaye'mbu paścānnarairbhavetpañcaviṃśatyā || 76 ||
[ bilbau ] valmīkamūrdhani yadā dūrvā ca kuśāśca pāṇḍurāḥ santi | kūpo madhye deyo jalamatra naraikaviṃśatyā || 77 ||
bhūmiḥ kadambaka valmīke yatra dṛśyate dūrvā | hastadvayena yāmye narairjalaṃ pañcaviṃśatyā || 78 ||
[ bhūmī kadambakayutā | bhūmīkadambaka | hastatrayena ] valmīkatrayamadhye rohītakapādapo yadā bhavati | nānāvṛkṣaiḥ sahitastribhirjalaṃ tatra vaktavyam || 79 ||
hastacatuṣke madhyāt ṣoḍaśabhiścāṅgulairudagvāri | catvāriṃśatpuruṣān khātvāśmādhaḥ śirā bhavati || 80 ||
[ aśmātaḥ ] granthipracurā yasmicchamī bhaveduttareṇa valmīkaḥ | paścātpañcakarānte śatārdhasaṃkhyairnaraiḥ salilam || 81 ||
ekasthāḥ pañca yadā valmīkā madhyamo bhavecchvetaḥ | tasmicchirā pradiṣṭā naraṣaṣṭyā pañcavarjitayā || 82 ||
sapalāśā yatra śamī paścimabhāge'mbu mānavaiḥ ṣaṣṭyā | ardhanare'hiḥ prathamaṃ savālukā pītamṛtparataḥ || 83 ||
valmīkena parivṛtaḥ śveto rohītako bhaved yasmin | pūrveṇa hastamātre saptatyā mānavairambu || 84 ||
śvetā kaṇṭakabahulā yatra śamī dakṣiṇena tatra payaḥ | narapañcakasaṃyutayā saptatyāhirnarārdhe ca || 85 ||
marudeśe yaccihnaṃ na jāṅgale tairjalaṃ vinirdeśyam | jambūvetasapūrvairye puruṣāste marau dviguṇāḥ || 86 ||
[ pūrve ] jambūstrivṛtā maurvī śiśumārī sārivā śivā śyāmā | vīrudhayo vārāhī jyotiṣmatī garuḍavegā ca || 87 ||
[ mūrvā | ca garuḍavegā ] sūkarikamāṣaparṇīvyāghrapadāśceti yadyahernilaye | valmīkāduttaratastribhiḥ karaistripuruṣe toyam || 88 ||
etadanūpe vācyaṃ jāṅgalabhūmau tu pañcabhiḥ puruṣaiḥ | etaireva nimittairmarudeśe saptabhiḥ kathayet || 89 ||
ekanibhā yatra mahī tṛṇataruvalmīkagulmaparihīnā | tasyāṃ yatra vikāro bhavati dharitryāṃ jalaṃ tatra || 90 ||
yatra snigdhā nimnā savālukā sānunādinī vā syāt | tatra ardhapañcakairvāri mānavaiḥ pañcabhiryadi vā || 91 ||
[ ardhapañcamair ] snigdhatarūṇāṃ yāmye naraiścaturbhirjalaṃ prabhūtaṃ ca | tarugahane'pi hi vikṛto yastasmāttadvadeva vadet || 92 ||
namate yatra dharitrī sārdhe puruṣe'mbu jāṅgalānūpe | kīṭā vā yatra vinālayena bahavo'mbu tatrāpi || 93 ||
uṣṇā śītā ca mahī śītoṣṇāmbhastribhirnaraiḥ sārdhaiḥ | indradhanurmatsyo vā valmīko vā caturhastāt || 94 ||
valmīkānāṃ paṅktyāṃ yadyeko'bhyucchritaḥ śirā tadadhaḥ | śuṣyati na rohate vā sasyaṃ yasyāṃ ca tatrāmbhaḥ || 95 ||
nyagrodhapalāśodumbaraiḥ sametaistribhirjalaṃ tadadhaḥ | vaṭapippalasamavāye tadvadvācyaṃ śirā codak || 96 ||
āgneye yadi koṇe grāmasya purasya vā bhavetkūpaḥ | nityaṃ sa karoti bhayaṃ dāhaṃ ca samānuṣaṃ prāyaḥ || 97 ||
[ bhavati ] nairṛtakoṇe bālakṣayaṃ ca vanitābhayaṃ ca vāyavye | diktrayametattyaktvā śeṣāsu śubhāvahāḥ kūpāḥ || 98 ||
[ vanitābhayaṃ ] sārasvatena muninā dakārgalaṃ yatkrtaṃ tadavalokya | āryābhiḥ kṛtametadvṛttairapi mānavaṃ vakṣye || 99 ||
[ dagārgalaṃ ] snigdhā yataḥ pādapagulmavallyo niśchidrapatrāśca tataḥ śirāsti | padmakṣurośīrakulāḥ saguṇḍrāḥ kāśāḥ kuśā vā nalikā nalo vā || 100 ||
kharjūrajambvarjunavetasāḥ syuḥ kṣīrānvitā vā drumagulmavallyaḥ | chatrebhanāgāḥ śatapatranīpāḥ syurnaktamālāśca sasinduvārāḥ || 101 ||
vibhītako vā madayantikā vā yatrāsti tasminpuruṣatraye'mbhaḥ | syātparvatasyopari parvato'nyastatrāpi mūle puruṣatraye'mbhaḥ || 102 ||
yā mauñjikaiḥ kāśakuśaiśca yuktā nīlā ca mṛd yatra saśarkarā ca | tasyāṃ prabhūtaṃ surasaṃ ca toyaṃ kṛṣṇātha vā yatra ca raktamṛdvā || 103 ||
[ mauñjakaiḥ ] saśarkarā tāmramahī kaṣāyaṃ kṣāraṃ dharitrī kapilā karoti | āpāṇḍurāyāṃ lavaṇaṃ pradiṣṭaṃ mṛṣṭaṃ payo nīlavasundharāyām || 104 ||
[ miṣṭam ] śākāśvakarṇārjunavilvasarjāḥ śrīparṇyariṣṭādhavaśiṃśapāśca | chidraiśca patrairdrumagulmavallyo rūkṣāśca dūre'mbu nivedayanti || 105 ||
[ bilva | parṇair ] sūryāgnibhasmoṣṭrakharānuvarṇā yā nirjalā sā vasudhā pradiṣṭā | raktāṅkurāḥ kṣīrayutāḥ karīrā raktā dharā cejjalamaśmano'dhaḥ || 106 ||
vaidūryamudgāmbudamecakābhā pākonmukhodumbarasannibhā vā | bhaṅgāñjanābhā kapilātha vā yā jñeyā śilā bhūrisamīpatoyā || 107 ||
[ vaiḍūryamuḍga | bhṛṅga ] pārāvatakṣaudraghṛtopamā yā kṣaumasya vastrasya ca tulyavarṇā | yā somavallyāśca samānarūpā sāpyāśu toyaṃ kurute'kṣayaṃ ca || 108 ||
[ parāvata | vā ] tāmraiḥ sametā pṛṣatairvicitrairāpāṇḍubhasmoṣṭrakharānurūpā | bhṛṅgopamāṅguṣṭhikapuṣpikā vā sūryāgnivarṇā ca śilā vitoyā || 109 ||
candrātapasphaṭikamauktikahemarūpā yāścendranīlamaṇihiṅgulukāñjanābhāḥ | sūryodayāṃśuharitālanibhāśca yāḥ syustāḥ śobhanā munivaco'tra ca vṛttametat || 110 ||
etā hyabhedyāśca śilāḥ śivāśca yakṣaiśca nāgaiśca sadābhijuṣṭāḥ | yeṣāṃ ca rāṣṭreṣu bhavanti rājṇāṃ teṣāmavṛṣṭirna bhavetkadā cit || 111 ||
bhedaṃ yadā naiti śilā tadānīṃ palāśakāṣṭhaiḥ saha tindukānām | prajvālayitvānalamagnivarṇā sudhāmbusiktā pravidārameti || 112 ||
toyaṃ śritaṃ mokṣakabhasmanā vā yatsaptakṛtvaḥ pariṣecanaṃ tat | kāryaṃ śarakṣārayutaṃ śilāyāḥ prasphoṭanaṃ vahnivitāpitāyāḥ || 113 ||
[ śṛtam ] takrakāñjikasurāḥ sakulatthā yojitāni badarāṇi ca tasmin | saptarātramuṣitānyabhitaptāṃ dārayanti hi śilāṃ pariṣekaiḥ || 114 ||
naimbaṃ patraṃ tvakca nālaṃ tilānāṃ | sāpāmārgaṃ tindukaṃ syādguḍūcī | gomūtreṇa srāvitaḥ kṣāra eṣāṃ 53.115d ṣaṭkṛtvo'tastāpito bhidyate'śmā || 115 ||
ārkaṃ payo huḍuviṣāṇamaṣīsametaṃ pārāvatākhuśakṛtā ca yutaḥ pralepaḥ | ṭaṅkasya tailamathitasya tato'sya pānaṃ paścācchitasya na śilāsu bhavedvighātaḥ || 116 ||
kṣāre kadalyā mathitena yukte dinoṣite pāyitamāyasaṃ yat | samyak śitaṃ cāśmani naiti bhaṅgaṃ na cānyaloheṣvapi tasya kauṇṭhyam || 117 ||
[ yakte | chitaṃ ] pālī prāgaparāyatāmbu suciraṃ dhatte na yāmyottarā kallolairavadārameti marutā sā prāyaśaḥ preritaiḥ | tāṃ cedicchati sāradārubhirapāṃ sampātamāvārayetpāṣāṇādibhireva vā praticayaṃ kṣuṇṇaṃ dvipāśvādibhiḥ || 118 ||
[ kṣunnaṃ ] kakubhavaṭāmraplakṣakadambaiḥ saniculajambūvetasanīpaiḥ | kurabakatālāśokamadhūkairbakulavimiśraiścāvṛtatīrām || 119 ||
[ kuravaka ] dvāraṃ ca nairvāhikamekadeśe kāryaṃ śilāsañcitavārimārgam | kośasthitaṃ nirvivaraṃ kapāṭaṃ kṛtvā tataḥ pāṃśubhirāvapettam || 120 ||
añjanamustośīraiḥ sarājakośātakāmalakacūrṇaiḥ | katakaphalasamāyuktairyogaḥ kūpe pradātavyaḥ || 121 ||
kaluṣaṃ kaṭukaṃ lavaṇaṃ virasaṃ salilaṃ yadi vā śubhagandhi bhavet | tadanena bhavatyamalaṃ surasaṃ susugandhi guṇairaparaiśca yutam || 122 ||
[ aśubhagandhi ] hasto maghānurādhāpuṣyadhaniṣṭhottarāṇi rohiṇyaḥ | śatabhiṣagityārambhe kūpānāṃ śasyate bhagaṇaḥ || 123 ||
kṛtvā varuṇasya baliṃ vaṭavetasakīlakaṃ śirāsthāne | kusumairgandhairdhūpaiḥ sampūjya nidhāpayetprathamam || 124 ||

Chapter 54: vṛkṣāyurvedādhyāyaḥ [vṛkṣāyurveda-adhyāya]

meghodbhavaṃ prathamameva mayā pradiṣṭaṃ jyeṣṭhāmatītya baladevamatādi dṛṣṭvā | bhaumaṃ dagārgalamidaṃ kathitaṃ dvitīyaṃ samyagvarāhamihireṇa muniprasādāt || K(125) ||
prāntacchāyāvinirmuktā na manojñā jalāśayāḥ | yasmādato jalaprānteṣvārāmānviniveśayet || 1 ||
mṛdvī bhūḥ sarvavṛkṣāṇāṃ hitā tasyām tilānvapet | puṣpitāṃstāṃśca mṛdnīyātkarmaitatprathamaṃ bhuvaḥ || 2 ||
[ gṛhṇīyāt | bhuvi ] ariṣṭāśokapunnāgaśirīṣāḥ sapriyaṅgavaḥ | maṅgalyāḥ pūrvamārāme ropaṇīyā gṛheṣu vā || 3 ||
panasāśokakadalījambūlakucadāḍimāḥ | drākṣāpālīvatāścaiva bījapūrātimuktakāḥ || 4 ||
ete drumāḥ kāṇḍaropyā gomayena pralepitāḥ | mūlocchede'tha vā skandhe ropaṇīyāḥ paraṃ tataḥ || 5 ||
[ kāṇḍāropyā | prayatnataḥ ] ajātaśākhācchiśire jātaśākhān himāgame | varṣāgame ca suskandhānyathādiksthānpraropayet || 6 ||
[ yathādikpratiropayet ] ghṛtośīratilakṣaudraviḍaṅgakṣīragomayaiḥ | āmūlaskandhaliptānāṃ saṃkrāmaṇaviropaṇam || 7 ||
śucirbhūtvā taroḥ pūjāṃ kṛtvā snānānulepanaiḥ | ropayed ropitaścaiva patraistaireva jāyate || 8 ||
sāyaṃ prātaśca gharmartau śītakāle dināntare | varṣāsu ca bhuvaḥ śoṣe sektavyā ropitā drumāḥ || 9 ||
[ gharmānte ] jambūvetasavānīrakadambodumbarārjunāḥ | bījapūrakamṛdvīkālakucāśca sadāḍimāḥ || 10 ||
vañjulo naktamālaśca tilakaḥ panasastathā | timiro'mrātakaśceti ṣoḍaśānūpajāḥ smṛtāḥ || 11 ||
[ caiva ] uttamaṃ viṃśatirhastā madhyamaṃ ṣoḍaśāntaram | sthānātsthānāntaraṃ kāryaṃ vṛkṣāṇāṃ dvādaśāvaram || 12 ||
abhyāsajātāstaravaḥ samspṛśantaḥ parasparam | miśrairmūlaiśca na phalaṃ samyag yacchanti pīḍitāḥ || 13 ||
śītavātātapai rogo jāyate pāṇḍupatratā | avṛddhiśca pravālānāṃ śākhāśoṣo rasasrutiḥ || 14 ||
[ prabālānām ] cikitsitamathaiteṣāṃ śastreṇādau viśodhanam | viḍaṅgaghṛtapaṅkāktān secayetkṣīravāriṇā || 15 ||
phalanāśe kulatthaiśca māṣairmudgaistilairyavaiḥ | śṛtaśītapayaḥ sekaḥ phalapuṣpasamṛddhaye || 16 ||
[ abhivṛddhaye ] avikājaśakṛccūrṇasyāḍhake dve tilāḍhakam | saktuprastho jaladroṇo gomāṃsatulayā saha || 17 ||
saptarātroṣitairetaiḥ sekaḥ kāryo vanaspateḥ | valmīgulmalatānāṃ ca phalapuṣpāya sarvadā || 18 ||
vāsarāṇi daśa dugdhabhāvitaṃ bījamājyayutahastayojitam | gomayena bahuśo virūkṣitaṃ krauḍamārgapiśitaiśca dhūpitam || 19 ||
māṃsasūkaravasāsamanvitaṃ ropitaṃ ca parikarmitāvanau | kṣīrasaṃyutajalāvasecitaṃ jāyate kusumayuktameva tat || 20 ||
[ matsya ] tintiḍītyapi karoti vallarīṃ vrīhimāṣatilacūrṇasaktubhiḥ | pūtimāṃsasahitaiśca secitā dhūpitā ca satataṃ haridrayā || 21 ||
kapitthavallīkaraṇāya mūlānyāsphotadhātrīdhavavāsikānām | palāśinī vetasasūryaballī śyāmātimuktaiḥ sahitāṣṭamūlī || 22 ||
[ vallī ] kṣīre śṛte cāpyanayā suśīte tālā śataṃ sthāpya kapitthabījam | dine dine śoṣitamarkapādairmāsaṃ vidhistveṣa tato'dhiropyam || 23 ||
[ nālā ] hastāyataṃ taddviguṇaṃ gabhīraṃ khātvāvaṭaṃ proktajalāvapūrṇam | śuṣkaṃ pradagdhaṃ madhusarpiṣā tatpralepayedbhasmasamanvitana || 24 ||
[ samanvitena ] cūrṇīkṛtairmāṣatilairyavaiśca prapūrayedmṛttikayāntarasthaiḥ | matsyāmiṣāmbhassahitaṃ ca hanyād yāvadghanatvaṃ samupāgataṃ tat || 25 ||
[ ambhaḥ ] uptaṃ ca bījaṃ caturaṅgulādho matsyāmbhasā māṃsajalaiśca siktam | vallī bhavatyāśu śubhapravālā vismāpanī maṇḍapamāvṛṇoti || 26 ||
śataśo'ṅkolasambhūtaphalakalkena bhāvitam | etattailena vā bījaṃ ślaiṣmātakaphalena vā || 27 ||
[ aṅkolla | śleṣmātaka ] vāpitaṃ karakonmiśramṛdi tatkṣaṇajanmakam | phalabhārānvitā śākhā bhavatīti kimadbhutam || 28 ||
śleṣmātakasya bījāni niṣkulīkṛtya bhāvayetprājñaḥ | aṅkolavijjalādbhiśchāyāyāṃ saptakṛtvaivam || 29 ||
[ aṅkolla | saptakṛtv ] māhiṣagomayaghṛṣṭānyasya karīṣe ca tāni nikṣipya | karakājalamṛdyoge nyuptānyahnā phalakarāṇi || 30 ||
dhruvamṛdumūlaviśākhā gurubhaṃ śravaṇastathāśvinī hastaḥ | uktāni divyadṛgbhiḥ pādapasaṃropaṇe bhāni || 31 ||
[ hastaṃ ]

Chapter 55: prāsādalakṣaṇādhyāyaḥ [prāsādalakṣaṇa-adhyāya]

kṛtvā prabhūtaṃ salilamārāmānviniveśya ca | devatāyatanaṃ kuryād yaśodharmābhivṛddhaye || 1 ||
iṣṭāpūrtena labhyante ye lokāstānbubhūṣatā | devānāmālayaḥ kāryo dvayamapi atra dṛśyate || 2 ||
salilodyānayukteṣu kṛteṣvakṛteṣu ca | sthāneṣveteṣu sānnidhyamupagacchanti devatāḥ || 3 ||
saraḥsu nalinīchatranirastaraviraśmiṣu | haṃsāṃsākṣiptakahlāravīthī || 4 ||
[ vīcīvimalavāriṣu | vīthī ] haṃsakāraṇḍavakrauñcacakravākavirāviṣu | paryantaniculacchāyāviśrāntajalacāriṣu || 5 ||
krauñcakāñcīkalāpāśca kalahaṃsakalasvarāḥ | nadyastoyāṃśukā yatra śapharīkṛtamekhalāḥ || 6 ||
[ svanāḥ ] phullatīradrumottaṃsāḥ saṅgamaśroṇimaṇḍalāḥ | pulinābhyunnatorasyā haṃsavāsāśca nimnagāḥ || 7 ||
[ haṃsahāsāś ] vanopāntanadīśailanirjharopāntabhūmiṣu | ramante devatā nityaṃ pureṣūdyānavatsu ca || 8 ||
bhūmayo brāhmaṇādīnāṃ yāḥ proktā vāstukarmaṇi | tā eva teṣāṃ śasyante devatāyataneṣvapi || 9 ||
catuḥṣaṣṭipadaṃ kāryaṃ devatāyatanaṃ sadā | dvāraṃ ca madhyamaṃ tasmin samadiksthaṃ praśasyate || 10 ||
[ tatra ] yo vistāro bhaved yasya dviguṇā tatsamunnatiḥ | ucchrāyād yastṛtīyāṃśastena tulyā kaṭiḥ smṛtā || 11 ||
[ kaṭirbhavet ] vistārārdhaṃ bhavedgarbho bhittayo'nyāḥ samantataḥ | garbhapādena vistīrṇaṃ dvāraṃ dviguṇamucchritam || 12 ||
ucchrāyātpādavistīrṇā śākhā tadvadudumbaraḥ | vistārapādapratimaṃ bāhulyaṃ śākhayoḥ smṛtam || 13 ||
tripañcasaptanavabhiḥ śākhābhistatpraśasyate | adhaḥ śākhācaturbhāge pratīhārau niveśayet || 14 ||
śeṣaṃ maṅgalyavihagaiḥ śrīvṛkṣaiḥ svastikairghaṭaiḥ | mithunaiḥ patravallībhiḥ pramathaiścopaśobhayet || 15 ||
[ śrīvṛkṣasvastikair ] dvāramānāṣṭabhāgonā pratimā syātsapiṇḍikā | dvau bhāgau pratimā tatra tṛtīyāṃśaśca piṇḍikā || 16 ||
merumandarakailāsavimānacchandanandanāḥ | samudgapadmagaruḍanandivardhanakuñjarāḥ || 17 ||
guharājo vṛṣo haṃsaḥ sarvatobhadrako ghaṭaḥ | siṃho vṛttaścatuṣkoṇaḥ ṣoḍaśāṣṭāśrayastathā || 18 ||
ityete viṃśatiḥ proktāḥ prāsādāḥ saṃjñayā mayā | yathoktānukrameṇaiva lakṣaṇāni vadāmyataḥ || 19 ||
tatra ṣaḍaśrirmerurdvādaśabhaumo vicitrakuharaśca | dvārairyutaścaturbhirdvātriṃśaddhastavistīrṇaḥ || 20 ||
triṃśaddhastāyāmo daśabhaumo mandaraḥ śikharayuktaḥ | kailāso'pi śikharavānaṣṭāviṃśo'ṣṭabhaumaśca || 21 ||
jālagavākṣakayukto vimānasaṃjñastrisaptakāyāmaḥ | nandana iti ṣaḍbhaumo dvātriṃśaḥ ṣoḍaśāṇḍayuktaḥ || 22 ||
vṛttaḥ samudganāmā padmaḥ padmākṛtiḥ śayā aṣṭau | śṛṅgeṇaikena bhavedekaiva ca bhūmikā tasya || 23 ||
[ śayānāṣṭau ] garuḍākṛtiśca garuḍo nandīti ca ṣaṭcatuṣkavistīrṇaḥ | kāryastu saptabhaumo vibhūṣito'ṇḍaistu viṃśatyā || 24 ||
[ ca | ca ] kuñjara iti gajapṛṣṭhaḥ ṣoḍaśahastaḥ samantato mūlāt | guharājaḥ ṣoḍaśakastricandraśālā bhavedvalabhī || 25 ||
vṛṣa ekabhūmiśṛṅgo dvādaśahastaḥ samantato vṛttaḥ | haṃso haṃsākāro ghaṭo'ṣṭahastaḥ kalaśarūpaḥ || 26 ||
dvārairyutaścaturbhirbahuśikharo bhavati sarvatobhadraḥ | bahuruciracandraśālaḥ ṣaḍviṃśaḥ pañcabhaumaśca || 27 ||
siṃhaḥ siṃhākrānto dvādaśakoṇo'ṣṭahastavistīrṇaḥ | catvāro'ñjanarūpāḥ pañcāṇḍayutastu caturasraḥ || 28 ||
[ caturaśraḥ ] bhūmikāṅgulamānena mayasyāṣṭottaraṃ śatam | sārdhaṃ hastatrayaṃ caiva kathitaṃ viśvakarmaṇā || 29 ||
prāhuḥ sthapatayaścātra matamekaṃ vipaścitaḥ | kapotapālisaṃyuktā nyūnā gacchanti tulyatām || 30 ||
prāsādalakṣaṇamidaṃ kathitaṃ samāsādgargeṇa yadviracitaṃ tadihāsti sarvam | manvādibhirviracitāni pṛthūni yāni tatsaṃspṛśanprati mayātra kṛto'dhikāraḥ || 31 ||
[ tatsaṃsmṛtiṃ ]

Chapter 56: vajralepalakṣaṇādhyāyaḥ [vajralepalakṣaṇa-adhyāya]

āmaṃ tindukamāmaṃ kapitthakaṃ puṣpamapi ca śālmalyāḥ | bījāni śallakīnāṃ dhanvanavalko vacā ceti || 1 ||
etaiḥ saliladroṇaḥ kvāthayitavyo'ṣṭabhāgaśeṣaśca | avatāryo'sya ca kalko dravyairetaiḥ samanuyojyaḥ || 2 ||
śrīvāsakarasaguggulubhallātakakundurūkasarjarasaiḥ | atasībilvaiśca yutaḥ kalko'yaṃ vajralepākhyaḥ || 3 ||
prāsādaharmyavalabhīliṅgapratimāsu kuḍyakūpeṣu | santapto dātavyo varṣasahasrāyutasthāyī || 4 ||
lākṣākunduruguggulugṛhadhūmakapitthabilvamadhyāni | nāga phalanimbatindukamadanaphalamadhūkamañjiṣṭhāḥ || 5 ||
[ balāphala ] sarjarasarasāmalakāni ceti kalkaḥ kṛto dvitīyo'yam | vajrākhyaḥ prathamaguṇairayamapi teṣveva kāryeṣu || 6 ||
gomahiṣājaviṣāṇaiḥ khararomṇā mahiṣacarmagavyaiśca | nimbakapittharasaiḥ saha vajratalo nāma kalko'nyaḥ || 7 ||
[ vajrataro ] aṣṭau sīsakabhāgāḥ kāṃsasya dvau tu rītikābhāgaḥ | mayakathito yogo'yaṃ vijñeyo vajrasaṅghātaḥ || 8 ||

Chapter 57: pratimālakṣaṇādhyāyaḥ [pratimālakṣaṇa-adhyāya]

jālāntarage bhānau yadaṇutaraṃ darśanaṃ rajo yāti | tadvindyātparamāṇuṃ prathamaṃ taddhi pramāṇānām || 1 ||
paramāṇurajo bālāgralikṣayūkaṃ yavo'ṅgulaṃ ceti | aṣṭaguṇāni yathottaramaṅgulamekaṃ bhavati saṃkhyā || 2 ||
[ vālāgra | yūkā | mātrā ] devāgāradvārasyāṣṭāmśonasya yastṛtīyo'ṃśaḥ | tatpiṇḍikāpramāṇaṃ pratimā taddviguṇaparimāṇā || 3 ||
svairaṅgulapramāṇairdvādaśa vīstīrṇamāyataṃ ca mukham | nagnajitā tu caturdaśa dairghyeṇa drāviḍaṃ kathitam || 4 ||
[ vistīrṇam ] nāsālalāṭacibukagrīvāścaturāṅgulāstathā karṇau | dve aṅgule ca hanunī cibukaṃ ca dvyaṅgulaṃ vitatam || 5 ||
[ hanuke | vistṛtam ] aṣṭāṅgulaṃ lalāṭaṃ vistārāddvyaṅgulātpare śaṅkhau | caturaṅgulau tu śaṅkhau karṇau tu dvyaṅgulau pṛthulau || 6 ||
[ dvyaṅgulaṃ ] karṇopāntaḥ kāryo'rdhapañcame bhrūsamena sūtreṇa | karṇasrotaḥ sukumārakaṃ ca netraprabandhasamam || 7 ||
[ nayana ] caturaṅgulaṃ vasiṣṭhaḥ kathayati netrāntakarṇayorvivaram | adharo'ṅgulapramāṇastasyārdhenottroṣṭhaśca || 8 ||
ardhāṅgulā tu gocchā vaktraṃ caturaṅgulāyataṃ kāryam | vipulaṃ tu sārdhamaṅgulamavyāttaṃ tryaṅgulaṃ vyāttam || 9 ||
[ adhyāttattryaṅgulaṃ ] dvyaṅgulatulyau nāsāpuṭau ca nāsā puṭāgrato jñeyā | syāddvyaṅgulamucchrāyaścaturaṅgulamantaraṃ cākṣṇoḥ || 10 ||
dvyaṅgulamito'kṣikośo dve netre tattribhāgikā tārā | dṛktārā pañcāṃśo netravikāśo'ṅgulaṃ bhavati || 11 ||
paryantātparyantaṃ daśa bhruvo'rdhāṅgulaṃ bhruvorlekhā | bhrūmadhyaṃ dvyaṅgulakaṃ bhūrdhairghyeṇāṅgulacatuṣkam || 12 ||
[ bhrūr ] kāryā tu keśarekhā bhrūbandhasamāṅgulārdhavistīrṇā | netrānte karavīrakamupanyasedaṅgulapramitam || 13 ||
dvātriṃśatpariṇāhāccaturdaśāyāmato'ṅgulāni śiraḥ | dvādaśa tu citrakarmaṇi dṛśyante viṃśatiradṛśyāḥ || 14 ||
āsyaṃ sakeśanicayaṃ ṣoḍaśa dairghyeṇa nagnijitproktam | grīvā daśa vistīrṇā pariṇāhādviṃśatiḥ saikā || 15 ||
[ nagnajit ] kaṇṭhāddvādaśa hṛdayaṃ hṛdayānnābhī ca tatpramāṇena | nābhīmadhyādmeḍhrāntaraṃ ca tattulyamevoktam || 16 ||
[ nābhiś ] ūrū cāṅgulamānaiścaturyutā viṃśatistathā jaṅghe | jānukapicche caturaṅgule ca pādau ca tattulyau || 17 ||
dvādaśadīrghau ṣaṭ pṛthutayā ca pādau trikāyatāṅguṣṭhau | pañcāṅgulapariṇāhau pradeśinī tryaṅgulaṃ dīrghā || 18 ||
aṣṭāṃśāṃśonāḥ śeṣāṅgulyaḥ krameṇa kartavyāḥ | sacaturthabhāgamaṅgulamutsedho'ṅguṣṭhakasyoktaḥ || 19 ||
[ śeṣāṅgulayaḥ ] aṅguṣṭhanakhaḥ kathitas caturthabhāgonamaṅgulaṃ tajjñaiḥ | śeṣanakhānāmardhāṅgulaṃ kramātkiṃcidūnaṃ vā || 20 ||
jaṅghāgre pariṇāhaścaturdaśoktastu vistarātpañca | madhye tu sapta vipulā pariṇāhāttriguṇitāḥ sapta || 21 ||
[ vistaraḥ ] aṣṭau tu jānumadhye vaipulyaṃ tryaṣṭakaṃ tu pariṇāhaḥ | vipulau caturdaśorū madhye dviguṇaśca tatparidhiḥ || 22 ||
kaṭiraṣṭādaśa vipulā catvāriṃśaccaturyutā paridhau | aṅgulamekaṃ nābhī vedhena tathā pramāṇena || 23 ||
[ nābhir ] catvāriṃśaddviyutā nābhīmadhyena madhyapariṇāhaḥ | stanayoḥ ṣoḍaśa cāntaramūrdhvaṃ kakṣye ṣaḍaṅgulike || 24 ||
[ kakṣe ] aṣṭāvaṃsau dvādaśa bāhū kāryau tathā prabāhū ca | bāhū ṣaḍvistīrṇau pratibāhū tvaṅgulacatuṣkam || 25 ||
[ kāryāvaṣṭāvaṃsau dvādaśa bāhū | ṣaḍvistirṇau ] ṣoḍaśa bāhū mūle pariṇāhāddvādaśāgrahaste ca | vistāreṇa karatalaṃ ṣaḍaṅgulaṃ sapta dairghyeṇa || 26 ||
pañcāṅgulāni madhyā pradeśinī madhyaparvadalahīnā | anayā tulyā cānāmikā kaniṣṭhā tu parvonā || 27 ||
parvadvayamaṅguṣṭhaḥ śeṣāṅgulyastribhistribhiḥ kāryāḥ | nakhaparimāṇaṃ kāryaṃ sarvāsām parvaṇo'rdhena || 28 ||
[ śeṣāṅgulayas ] deśānurūpabhūṣaṇaveṣālaṅkāramūrtibhiḥ kāryā | pratimā lakṣaṇayuktā sannihitā vṛddhidā bhavati || 29 ||
daśarathatanayo rāmo baliśca vairocaniḥ śataṃ viṃśam | dvādaśahānyā śeṣāḥ pravarasamanyūnaparimāṇāḥ || 30 ||
kāryo'ṣṭabhujo bhagavāṃścaturbhujo dvibhuja eva vā viṣṇuḥ | śrīvatsāṅkitavakṣāḥ kaustubhamaṇibhūṣitoraskaḥ || 31 ||
atasīkusumaśyāmaḥ pītāmbaranivasanaḥ prasannamukhaḥ | kuṇḍalakirīṭadhārī pīnagaloraḥsthalāṃsabhujaḥ || 32 ||
khaḍgagadāśarapāṇirdakṣiṇataḥ śāntidaścaturthakaraḥ | vāmakareṣu ca kārmukakheṭakacakrāṇi śaṅkhaśca || 33 ||
atha ca caturbhujamicchati śāntida eko gadādharaścānyaḥ | dakṣiṇapārśve tvevaṃ vāme śaṅkhaśca cakraṃ ca || 34 ||
[ hy ] dvibhujasya tu śāntikaro dakṣiṇahasto'paraśca śaṅkhadharaḥ | evaṃ viṣṇoḥ pratimā kartavyā bhūtimicchadbhiḥ || 35 ||
baladevo halapāṇirmadavibhramalocanaśca kartavyaḥ | vibhratkuṇḍalamekaṃ śaṅkhendumṛṇālagauratanuḥ || 36 ||
[ bibhrat | vapuḥ ] ekānaṃśā kāryā devī baladevakṛṣṇayormadhye | kaṭisaṃsthitavāmakarā sarojamitareṇa codvahatī || 37 ||
kāryā caturbhujā yā vāmakarābhyāṃ sapustakaṃ kamalam | dvābhyāṃ dakṣiṇapārśve varamarthiṣvakṣasūtraṃ ca || 38 ||
vāmo'tha vāṣṭabhujāyāḥ kamaṇḍaluścāpamambujaṃ śāstram | varaśaradarpaṇayuktāḥ savyabhujāḥ sākṣasūtrāśca || 39 ||
[ vāmeṣvaṣṭabhujāyāḥ ] śāmbaśca gadāhastaḥ pradyumnaścāpabhṛtsurūpaśca | anayoḥ striyau ca kārye kheṭakanistriṃśadhāriṇyau || 40 ||
brahmā kamaṇḍalukaraścaturmukhaḥ paṇkajāsanasthaśca | skandaḥ kumārarūpaḥ śaktidharo barhiketuśca || 41 ||
śuklacaturviṣāṇo dvipo mahendrasya vajrapāṇitvam | tiryag lalāṭasaṃsthaṃ tṛtīyamapi locanaṃ cihnam || 42 ||
śambhoḥ śirasīndukalā vṛṣadhvajo'kṣi ca tṛtīyamapi cordhvam | śūlaṃ dhanuḥ pinākaṃ vāmārdhe vā girisutārdham || 43 ||
padmāṅkitakaracaraṇaḥ prasannamūrtiḥ sunīcakeśaśca | padmāsanopaviṣṭaḥ piteva jagato bhavati buddhaḥ || 44 ||
[ bhavet ] ājānulambabāhuḥ śrīvatsāṅkaḥ praśāntamūrtiśca | digvāsāstaruṇo rūpavāṃśca kāryo'rhatāṃ devaḥ || 45 ||
nāsālalāṭajaṅghorugaṇḍavakṣāṃsi connatāni raveḥ | kuryādudīcyaveṣaṃ gūḍhaṃ pādāduro yāvat || 46 ||
bibhrāṇaḥ svakararuhe bāhubhyāṃ paṅkaje mukuṭadhārī | kuṇḍalabhūṣitavadanaḥ pralambahāro viyadgavṛtaḥ || 47 ||
[ pāṇibhyāṃ | viyaṅga ] kamalodaradyutimukhaḥ kañcukaguptaḥ smitaprasannamukhaḥ | ratnojjvalaprabhāmaṇḍalaśca kartuḥ śubhakaro'rkaḥ || 48 ||
saumyā tu hastamātrā vasudā hastadvayocchritā pratimā | kṣemasubhikṣāya bhavettricaturhastapramāṇā yā || 49 ||
nṛpabhayamatyaṅgāyāṃ hīnāṅgāyāmakalyatā kartuḥ | śātodaryāṃ kṣudbhayamarthavināśaḥ kṛśāṅgāyām || 50 ||
[ kṛśāyāṃ ca ] maraṇaṃ tu sakṣatāyāṃ śastranipātena nirdiśetkartuḥ | vāmāvanatā patnīṃ dakṣiṇavinatā hinastyāyuḥ || 51 ||
andhatvamūrdhvadṛṣṭyā karoti cintāmadhomukhī dṛṣṭiḥ | sarvapratimāsvevaṃ śubhāśubhaṃ bhāskaroktasamam || 52 ||
liṅgasya vṛttaparadhiṃ dairghyeṇāsūtrya tattridhā vibhajet | mūle taccaturasraṃ madhye tvaṣṭāśriṃ vṛttamataḥ || 53 ||
[ caturaśraṃ ] caturasramavanikhāte madhyaṃ kāryaṃ tu piṇḍikāśvabhre | dṛśyocchrāyeṇa samā samantataḥ piṇḍikā śvabhrāt || 54 ||
[ caturaśram | piṇḍakā ] kṛśadīrghaṃ deśaghnaṃ pārśvavihīnaṃ purasya nāśaya | yasya kṣataṃ bhavedmastake vināśāya talliṅgam || 55 ||
mātṛgaṇaḥ kartavyaḥ svanāmadevānurūpakṛtacihnaḥ | revanto'śvārūḍho mṛgayākrīḍādiparivāraḥ || 56 ||
daṇḍī yamo mahiṣago haṃsārūḍhaśca pāśabhṛdvaruṇaḥ | naravāhanaḥ kubero vāmakirīṭī bṛhatkukṣiḥ || 57 ||

Chapter 58: vanasampraveśādhyāyaḥ [vanasampraveśa-adhyāya]

pramathādhipo gajamukhaḥ pralambajaṭharaḥ kuṭhāradhārī syāt | ekaviṣāṇo bibhranmūlakakandaṃ sunīladalakandam || K(58) ||
karturanukūladivase daivajñaviśodhite śubhanimitte | maṅgalaśakunaiḥ prāsthānikaiśca vanasampraveśaḥ syāt || 1 ||
pitṛvanamārgasurālayavalmīkodyānatāpasāśramajāḥ | caityasaritsaṅgamasambhavāśca ghaṭatoyasiktāśca || 2 ||
kubjānujātavallīnipīḍitā vajramārutopahatāḥ | svapatitahastinipīḍitaśuṣkāgnipluṣṭamadhunilayāḥ || 3 ||
taravo varjayitavyāḥ śubhadāḥ syuḥ snigdhapatrakusumaphalāḥ | abhimatavṛkṣaṃ gatvā kuryātpūjāṃ sabalipuṣpām || 4 ||
suradārucandanaśamīmadhūkataravaḥ śubhā dvijātīnām | kṣatrasyāriṣṭāśvatthakhadirabilvā vivṛddhikarāḥ || 5 ||
vaiśyānāṃ jīvakakhadirasindhukasyandanāśca śubhaphaladāḥ | tindukakesarasarjārjunāmraśālāśca śūdrāṇām || 6 ||
[ spandanāś ] liṅgaṃ vā pratimā vā drumavatsthāpyā yathā diśaṃ yasmāt | tasmāccihnayitavyā diśo drumasyordhvamatha vādhaḥ || 7 ||
paramānnamodakaudanadadhipalalollopikādibhirbhakṣyaiḥ | madyaiḥ kusumairdhūpairgandhaiśca taruṃ samabhyarcya || 8 ||
surapitṛpiśācarākṣasabhujagāsuragaṇavināyakādyānām | kṛtvā rātrau pūjāṃ vṛkṣaṃ saṃspṛśya ca brūyāt || 9 ||
arcārthamamukasya tvaṃ devasya parikalpitaḥ | namaste vṛkṣa pūjeyaṃ vidhivatsampragṛhyatām || 10 ||
yānīha bhūtāni vasanti tāni baliṃ gṛhītvā vidhivatprayuktam | anyatra vāsaṃ parikalpyantu kṣamantu tānyadya namo'stu tebhyaḥ || 11 ||
vṛkṣaṃ prabhāte salilena siktvā pūrvottarasyāṃ diśi sannikṛtya | madhvājyadigdhena kuṭhārakeṇa pradakṣiṇaṃ śeṣamato nihanyāt || 12 ||
[ liptena | abhihanyāt ] pūrveṇa pūrvottarato'tha vodak | pated yadā vṛddhikarastadā syāt | āgneyakoṇātkramaśo'gnidāharugrāga rogāsturagakṣayaśca || 13 ||
[ kṣudroga ] yannoktamasminvanasampraveśe nipātavicchedanavṛkṣagarbhāḥ | indradhvaje vāstuni ca pradiṣṭāḥ | pūrvaṃ mayā te'tra tathaiva yojyāḥ || 14 ||

Chapter 59: pratimāpratiṣṭhāpanādhyāyaḥ [pratimāpratiṣṭhāpana-adhyāya]

diśi yāmyāyāṃ kuryādadhivāsanamaṇḍapaṃ budhaḥ prāgvā | toraṇacatuṣṭayayutaṃ śastadrumapallavacchannam || 1 ||
[ saumyāyāṃ ] pūrve bhāge citrāḥ srajaḥ patākāśca maṇḍapasyoktāḥ | āgneyyāṃ diśi raktāḥ kṛṣṇāḥ syuryāmyanairṛtyoḥ || 2 ||
[ nairṛtayoḥ ] śvetā diśyaparasyām vāyavyāyāṃ tu pāṇḍurā eva | citrāścottarapārśve pītāḥ pūrvottare kāryāḥ || 3 ||
[ koṇe ] āyuḥ śrībalajayadā dārumayī mṛṇmayī tathā pratimā | lokahitāya maṇimayī sauvarṇī puṣṭidā bhavati || 4 ||
[ mṛnmayī ] rajatamayī kīrtikarī prajāvivṛddhiṃ karoti tāmramayī | bhūlābhaṃ tu mahāntaṃ śailī pratimātha vā liṅgam || 5 ||
śaṅkhūpahatā pratimā pradhānapuruṣaṃ kulaṃ ca ghātayati | śvabhropahatā rogānupadravāṃśca kṣayaṃ kurute || 6 ||
[ akṣayān ] maṇḍapamadhye sthaṇḍilamupalipyāstīrya sikatayātha kuśaiḥ | bhadrāsanakṛtaśīrṣopadhānapādāṃ nyasetpratimām || 07 ||
plakṣāśvatthodumbaraśirīṣavaṭasambhavaiḥ kaṣāyajalaiḥ | maṅgalyasaṃjñitābhiḥ sarvauṣadhibhiḥ kuśādyābhiḥ || 8 ||
dvipavṛṣabhoddhataparvatavalmīkasaritsamāgamataṭeṣu | padmasaraḥsu ca mṛdbhiḥ sapañcagavyaiśca tīrthajalaiḥ || 9 ||
[ uddhṛta ] pūrvaśiraskāṃ snātāṃ suvarṇaratnāmbubhiśca sasugandhaiḥ | nānātūryaninādaiḥ puṇyāhairvedanirghoṣaiḥ || 10 ||
aindryāṃ diśīndraliṅgā mantrāḥ prāgdakṣiṇe'gniliṅgāśca | vaktavyā dvijamukhyaiḥ pūjyāste dakṣiṇābhiśca || 11 ||
[ japtavyā ] yo devaḥ saṃsthāpyastanmantraiścānalaṃ dvijo juhuyāt | agninimittāni mayā proktānīndradhvajotthāne || 12 ||
[ ucchrāye ] dhūmākulo'pasavyo muhurmuhurviphuliṅgakṛnna śubhaḥ | hotuḥ smṛtilopo vā prasarpaṇaṃ cāśubhaṃ proktam || 13 ||
snātāmabhuktavastrāṃ svalaṅkṛtāṃ pūjitāṃ kusumagandhaiḥ | pratimāṃ svāstīrṇāyāṃ śayyāyāṃ sthāpakaḥ kuryāt || 14 ||
suptāṃ sagītanṛtyairjāgaraṇaiḥ samyagevamadhivāsya | daivajñasampradiṣṭe kāle saṃsthāpanaṃ kuryāt || 15 ||
[ sunṛtyagītairjāgarakaiḥ ] abhyarcya kusumavastrānulepanaiḥ śaṅkhatūryanirghoṣaiḥ | prādakṣiṇyena nayedāyatanasya prayatnena || 16 ||
kṛtvā baliṃ prabhūtaṃ sampūjya brāhmaṇāṃśca sabhyāṃśca | dattvā hiraṇyaśakalaṃ vinikṣipetpiṇḍikāśvabhre || 17 ||
sthāpakadaivajñadvijasabhyasthapatīnviśeṣato'bhyarcya | kalyāṇānāṃ bhāgī bhavatīha paratra ca svargī || 18 ||
viṣṇorbhāgavatānmagāṃśca savituḥ śambhoḥ sabhasmadvijānmātṝṇāmapi maṇḍalakramavido viprānvidurbrahmaṇaḥ | śākyān sarvahitasya śāntamanaso nagnān jinānāṃ vidurye yaṃ devamupāśritāḥ svavidhinā taistasya kāryā kriyā || 19 ||
[ mātṛmaṇḍalavido ] udagayane sitapakṣe śiśiragabhastau ca jīvavargasthe | lagne sthire sthirāṃśe saumyairdhīdharmakendragataiḥ || 20 ||
pāpairupacayasaṃsthairdhruvamṛduharitiṣyavāyudeveṣu | vikuje dine'nukūle devānāṃ sthāpanaṃ śastam || 21 ||
sāmānyamidaṃ samāsato lokānāṃ hitadaṃ mayā kṛtam | adhivāsanasanniveśane sāvitre pṛthageva vistarāt || 22 ||

Chapter 60: golakṣaṇādhyāyaḥ [golakṣaṇa-adhyāya]

parāśaraḥ prāha bṛhadrathāya golakṣaṇaṃ yatkriyate tato'yam | mayā samāsaḥ śubhalakṣaṇāstāḥ sarvāstathāpyāgamato'bhidhāsye || 1 ||
sāsrāvilarūkṣākṣyo mūṣakanayanāś na śubhadā gāvaḥ | pracalaccipiṭaviṣāṇāḥ karaṭāḥ kharasadṛśavarṇāśca || 2 ||
[ varnāḥ ] daśasaptacaturdantyaḥ pralambamuṇḍānanā vinatapṛṣṭhyaḥ | hrasvasthūlagrīvā yavamadhyā dāritakhurāśca || 3 ||
[ pṛṣṭhāḥ | pṛṣṭhaḥ ] śyāvātidīrghajihvā gulphairatitanubhiratibṛhadbhirvā | atikakudāḥ kṛśadehā neṣṭā hīnādhikāṅgyaśca || 4 ||
vṛṣabho'pyevaṃ sthūlātilambavṛṣaṇaḥ śirātatakroḍaḥ | sthūlaśirācitagaṇḍastristhānaṃ mehate yaśca || 5 ||
mārjārākṣaḥ kapilaḥ karaṭo vā na śubhado dvijasyaiva | kṛṣṇauṣṭhatālujihvaḥ śvasano yūthasya ghātakaraḥ || 6 ||
[ dvijasyeṣṭaḥ ] sthūlaśakṛnmaṇiśṛṅgaḥ sitodaraḥ kṛṣṇasāravarṇaśca | gṛhajāto'pi tyājyo yūthavināśāvaho vṛṣabhaḥ || 7 ||
śyāmakapuṣpacitāṅgo bhasmāruṇasannibho biḍālākṣaḥ | viprāṇāmapi na śubhaṃ karoti vṛṣabhaḥ parigṛhītaḥ || 8 ||
ye coddharanti pādānpaṅkādiva yojitāḥ kṛśagrīvāḥ | kātaranayanā hīnāśca pṛṣṭhataste na bhārasahāḥ || 9 ||
mṛdusaṃhatatāmrauṣṭhāstanusphijastāmratālujihvāśca | hrasvatanūccaśravaṇāḥ sukukṣayaḥ spṛṣṭajaṅghāśca || 10 ||
[ tanuhrasvo | spaṣṭa ] ātāmrasaṃhatakhurā vyūḍhoraskā bṛhatkakudayuktāḥ | snigdhaślakṣṇatanutvagromāṇastāmratanuśṛṅgāḥ || 11 ||
tanubhūspṛgvāladhayo raktāntavilocanā mahocchvāsāḥ | siṃhaskandhāstanvalpakambalāḥ pūjitāḥ sugamāḥ || 12 ||
[ sugatāḥ ] vāmāvartairvāme dakṣiṇapārśve ca dakṣiṇāvartaiḥ | śubhadā bhavantyanaḍuho jaṅghābhiścaiṇakanibhābhiḥ || 13 ||
vaidūryamallikābudbudekṣaṇāḥ sthūlanetrapakṣmāṇaḥ | pārṣṇibhirasphuṭitābhiḥ śastāḥ sarve ca bhārasahāḥ || 14 ||
[ vaiḍūrya | varmāṇaḥ | api ] ghrāṇoddeśe savalirmārjāramukhaḥ sitaśca dakṣiṇataḥ | kamalotpalalākṣābhaḥ suvāladhirvājitulyajavaḥ || 15 ||
lambairvṛṣaṇairmeṣodaraśca saṃkṣiptavaṃkṣaṇakroḍaḥ | jñeyo bhārādhvasaho jave'śvatulyaśca śastaphalaḥ || 16 ||
[ kṣaṇā ] sitavarṇaḥ piṅgākṣastāmraviṣāṇekṣaṇo mahāvaktraḥ | haṃso nāma śubhaphalo yūthasya vivardhanaḥ proktaḥ || 17 ||
bhūspṛgvāladhirātāmraviṣāṇo raktadṛkkakudmāṃśca | kalmāṣaśca svāminamacirātkurute patiṃ lakṣmyāḥ || 18 ||
[ vaṅkṣaṇo | kakudmī ] yo vā sitaikacaraṇairyatheṣṭavarṇaśca so'pi śubhaphalakṛt | miśraphalo'pi grāhyo yadi naikāntapraśasto'sti || 19 ||
[ sitaikacaraṇo | śastaphalaḥ ]

Chapter 61: śvalakṣaṇādhyāyaḥ [śvalakṣaṇa-adhyāya]

pādāḥ pañcanakhāstrayo'gracaraṇaḥ ṣaḍbhirnakhairdakṣiṇastāmrauṣṭhāgranaso mṛgeśvaragatirjighranbhuvaṃ yāti ca | lāṅgūlaṃ sasaṭaṃ dṛgṛkṣasadṛśī karṇau ca lambau mṛdū yasya syātsa karoti poṣṭuracirātpuṣṭāṃ śriyaṃ śvā gṛhe || 1 ||
pāde pāde pañca pañcāgrapāde vāme yasyāḥ ṣaṇnakhā mallikākṣyāḥ | vakraṃ pucchaṃ piṅgalālambakarṇā yā sā rāṣṭraṃ kukkurī pāti puṣṭā || 2 ||
[ poṣṭuḥ ]

Chapter 62: kukkuṭalakṣaṇādhyāyaḥ [kukkuṭalakṣaṇa-adhyāya]

kukkuṭastv ṛjutanūruhāṅgulistāmravaktranakhacūlikaḥ sitaḥ | rauti susvaramuṣātyaye ca yo vṛddhidaḥ sa nṛparāṣṭravājinām || 1 ||
yavagrīvo yo vā badarasadṛśo vāpi vihago bṛhanmūrdhā varṇairbhavati bahubhiśca ruciraḥ | sa śastaḥ saṃgrāme madhumadhupavarṇaśca jayakṛdna śasto yo'to'nyaḥ kṛśatanuravaḥ khañjacaraṇaḥ || 2 ||
kukkuṭī ca mṛducārubhāṣiṇī snigdhamūrtirucirānaneṣaṇā | sā dadāti suciraṃ mahīkṣitāṃ śrīyaśovijayavīryasampadaḥ || 3 ||

Chapter 63: kūrmalakṣaṇādhyāyaḥ [kūrmalakṣaṇa-adhyāya]

sphuṭikarajatavarṇo nīlarājīvicitraḥ kalaśasadṛśamūrtiścāruvaṃśaśca kūrmaḥ | aruṇasamavapurvā sarṣapākāracitraḥ sakalanṛpamahattvaṃ mandirasthaḥ karoti || 1 ||
añjanabhṛṅgaśyāmatanurvā binduvicitro'vyaṅgaśarīraḥ | sarpaśirā vā sthūlagalo yaḥ so'pi nṛpāṇāṃ rāṣṭravivṛddhyai || 2 ||
vaiḍūryatviṭ sthūlakaṇṭhastrikoṇo gūḍhacchidraścoruvaṃśaśca śastaḥ | krīḍāvāpyāṃ toyapūrṇe maṇau vā kāryaḥ kūrmo maṅgalārthaṃ narendraiḥ || 3 ||
[ cāru ]

Chapter 64: chāgalakṣaṇādhyāyaḥ [chāgalakṣaṇa-adhyāya]

chāgaśubhāśubhalakṣaṇamabhidhāsye navadaśāṣṭadantāste | dhanyāḥ sthāpyā veśmani santyājyāḥ saptadantā ye || 1 ||
dakṣiṇapārśve maṇḍalamasitaṃ śuklasya śubhaphalaṃ bhavati | ṛṣyanibhakṛṣṇalohitavarṇānāṃ śvetamati śubhadam || 2 ||
[ api ] stanavadavalambate yaḥ kaṇṭhe'jānāṃ maṇiḥ sa vijñeyaḥ | ekamaṇiḥ śubhaphalakṛddhanyatamā dvitramaṇayo ye || 3 ||
[ dvitrimaṇayo ] muṇḍāḥ sarve śubhadāḥ sarvasitāḥ sarvakṛṣṇadehāśca | ardhāsitāḥ sitārdhā dhanyāḥ kapilārdhakṛṣṇāśca || 4 ||
vicarati yūthasyāgre prathamaṃ cāmbho'vagāhate yo'jaḥ | sa śubhaḥ sitamūrdhā vā mūrdhani vā kṛttikā yasya || 5 ||
[ ṭikkikā ] sapṛṣatakaṇṭhaśirā vā tilapiṣṭanibhaśca tāmradṛk śastaḥ | kṛṣṇacaraṇaḥ sito vā kṛṣṇo vā śvetacaraṇo yaḥ || 6 ||
yaḥ kṛṣṇāṇḍaḥ śveto madhye kṛṣṇena bhavati paṭṭena | yo vā carati saśabdaṃ mandaṃ ca sa śobhanaśchāgaḥ || 7 ||
ṛṣyaśiroruhapādo yo vā prākpāṇḍuro'pare nīlaḥ | sa bhavati śubhakṛcchāgaḥ ślokaścāpyatra gargoktaḥ || 8 ||
kuṭṭakaḥ kuṭilaścaiva jaṭilo vāmanastathā | te catvāraḥ śriyaḥ putrā nālakṣmīke vasanti te || 9 ||
athāpraśastāḥ kharatulyanādāḥ pradīptapucchāḥ kunakhā vivarṇāḥ | nikṛttakarṇā dvipamastakāśca bhavanti ye cāsitatālujihvāḥ || 10 ||
varṇaiḥ praśastairmaṇibhiḥ prayuktā muṇḍāśca ye tāmravilocanāśca | te pūjitā veśmani mānavānāṃ saukhyāni kurvanti yaśaḥ śriyaṃ ca || 11 ||
[ ca yuktā | veśmasu ]

Chapter 65: aśvalakṣaṇādhyāyaḥ [aśvalakṣaṇa-adhyāya]

dīrghagrīvākṣikūṭastrikahṛdayapṛthustāmratālvoṣṭhajihvaḥ sūkṣmatvakkeśavālaḥ suśaphagatimukho hrasvakarṇauṣṭhapucchaḥ | jaṅghājānūruvṛttaḥ samasitadaśanaścārusaṃsthānarūpo vājī sarvāṅgaśuddho bhavati narapateḥ śatrunāśāya nityam || 1 ||
aśrupātahanugaṇḍahṛdgalaprothaśaṅkhakaṭibastijānuni | muṣkanābhikakude tathā gude savyakukṣicaraṇe tathā śubhāḥ || 2 ||
[ hṛḍ | caraṇeṣu ca | aśubhāḥ ] ye prapāṇagalakarṇasaṃsthitāḥ pṛṣṭhamadhyanayanopari sthitāḥ | oṣṭhasakthibhujakukṣipārśvagāste lalāṭasahitāḥ suśobhanāḥ || 3 ||
teṣāṃ prapāṇa eko lalāṭakeśeṣu ca dhruvāvartāḥ | randhroparandhramūrdhani vakṣasi ceti smṛtau dvau dvau || 4 ||
ṣaṣbhirdantaiḥ sitābhairbhavati hayaśiśustaiḥ kaśāyairdvivarṣaiḥ sandaṃśairmadhyamāntyaiḥ pati samuditaistryabdhipañcābdikāśvaḥ | sandaṃśānukrameṇa trikaparigaṇitāḥ kālikā pītaśuklāḥ kācā makṣīkaśaṅkhāvaṭacalanamato dantapātaṃ ca viddhi || 5 ||
[ patita | tryabda | mākṣīka ]

Chapter 66: hastilakṣaṇādhyāyaḥ [hastilakṣaṇa-adhyāya]

madhvābhadantāḥ suvibhaktadehā na copadigdhā na kṛśāḥ kṣamāśca | gātraiḥ samaiścāpasamānavaṃśā varāhatulyairjaghanaiśca bhadrāḥ || 1 ||
[ digdhāśca ] vakṣo'tha kakṣāvalayaḥ ślathāśca lambodarastvagbṛhatī galaśca | sthūlā ca kukṣiḥ saha pecakena saiṃhī ca dṛgmandamataṅgajasya || 2 ||
mṛgāstu hrasvādharavālameḍhrāstanvaṅghrikaṇṭhadvijahastakarṇāḥ | sthūlekṣaṇāśceti yathoktacihnaiḥ saṅkīrṇanāgā vyatimiśracihnāḥ || 3 ||
[ tanvaṃhri ] pañconnatiḥ sapta mṛgasya dairghyamaṣṭau ca hastāḥ pariṇāhamānam | ekadvivṛddhāvatha mandabhadrau saṅkīrnanāgo'niyatapramāṇaḥ || 4 ||
bhadrasya varṇo harito madaśca mandasya hāridrakasannikāśaḥ | kṛṣṇo madaścābhihito mṛgasya saṅkīrṇanāgasya mado vimiśraḥ || 5 ||
[ madasya ] tāmrauṣṭhatāluvadanāḥ kalaviṅkanetrāḥ snigdhonnatāgradaśanāḥ pṛthulāyatāsyāḥ | cāponnatāyatanigūḍhanimagnavaṃśāstanvekaromacitakūrmasamānakumbhāḥ || 6 ||
vistīrṇakarṇahanunābhilalāṭaguhyāḥ kūrmonnatadvinavaviṃśatibhirnakhaiśca | rekhātrayopacitavṛttakarāḥ suvālā dhanyāḥ sugandhimadapuṣkaramārutāśca || 7 ||
dīrghāṅguliraktapuṣkarāḥ sajalāmbhodaninādabṛṃhiṇaḥ | bṛhadāyatavṛttakandharā dhanyā bhūmipatermataṅgajāḥ || 8 ||
nimardābhyadhikahīnanakhāṅgān kubjavāmanakameṣaviṣāṇān | dṛśyakośaphalapuṣkarahīnācchyāvanīlaśabalāsitatālūn || 9 ||
[ nirmadā ] svalpavaktraruhamatkuṇaṣaṇḍhān hastinīṃ ca gajalakṣaṇayuktām | garbhiṇī ca nṛpatiḥ paradeśaṃ prāpayedativirūpaphalāste || 10 ||

Chapter 67: puruṣalakṣanādhyāyaḥ [puruṣalakṣana-adhyāya]

unmānamānagatisaṃhatisāravarṇasnehasvaraprakṛtisattvamanūkaṃ ādau | kṣetraṃ mṛjāṃ ca vidhivatkuśalo'valokya sāmudravidvadati yātamanāgataṃ vā || 1 ||
[ ca ] asvedanau mṛdutalau kamalodarābhau śliṣṭāṅgulī ruciratāmranakhau supārṣṇī | uṣṇau śirāvirahitau sunigūḍhagulphau kūrmonnatau ca caraṇau manujeśvarasya || 2 ||
śūrpākāravirūkṣapāṇḍuranakhau vakrau śirāsantatau saṃśuṣkau viralāṅgulī ca caraṇau dāridryaduḥkhapradau | mārgāyotkaṭakau kaṣāyasadṛśau vaṃśasya vicchedadau brahmaghnau paripakvamṛddyutitalau pītāvagamyāratau || 3 ||
[ vicchittidau | agamyaratau ] praviralatanuromavṛttajaṅghā 67.04b dviradakarapratimairvarorubhiśca | upacitasamajānavaśca bhūpā | dhanarahitāḥ śvaśṛgālatulyajaṅghāḥ || 4 ||
romaikaikaṃ kūpake pārthivānāṃ dve dve jñeye paṇḍitaśrotriyāṇām | tryādyairniḥsvā mānavā duḥkhabhājaḥ keśāścaivaṃ ninditāḥ pūjitāśca || 5 ||
nirmāṃsajānurmriyate pravāse saubhāgyamalpairvikaṭairdaridrāḥ | strīnirjitāścaiva bhavanti nimnai rājyaṃ samāṃsaiśca mahadbhirāyuḥ || 6 ||
[ cāpi ] liṅge'lpe dhanavānapatyarahitaḥ sthūle'pi hīno dhanairmeḍhre vāmanate sutārtharahito vakre'nyathā putravān | dāridryaṃ vinate tvadho'lpatanayo liṅge śirāsantate sthūlagranthiyute sukhī mṛdu karotyantaṃ pramehādibhiḥ || 7 ||
[ vihīno ] kośanigūḍhairbhūpā dīrghairbhagnaiśca vittaparihīnāḥ | ṛjuvṛttaśephaso laghuśirālaśiśnāśca dhanavantaḥ || 8 ||
jalamṛtyurekavṛṣaṇo viṣamaiḥ strīcañcalaḥ samaiḥ kṣitipaḥ | hrasvāyuścodbaddhaiḥ pralambavṛṣaṇasya śatamāyuḥ || 9 ||
raktairāḍhyā maṇibhirnirdravyāḥ pāṇḍuraiśca malinaiśca | sukhinaḥ saśabdamūtrā niḥsvā niḥśabdadhārāśca || 10 ||
dvitricaturdhārābhiḥ pradakṣiṇāvartavalitamūtrābhiḥ | pṛthivīpatayo jñeyā vikīrṇamūtrāśca dhanahīnāḥ || 11 ||
ekaiva mūtradhārā valitā rūpapradā na sutadātrī | snigdhonnatasamamaṇayo dhanavanitāratnabhoktāraḥ || 12 ||
[ rūpapradhānasutadātrī ] maṇibhiśca madhyanimnaiḥ kanyāpitaro bhavanti niḥsvāśca | bahupaśubhājo madhyonnataiśca nātyulbaṇairdhaninaḥ || 13 ||
pariśuṣkabastiśīrṣairdhanarahitā durbhagāśca vijñeyāḥ | kusumasamagandhaśukrā vijñātavyā mahīpālāḥ || 14 ||
madhugandhe bahuvittā matsyasagandhe bahūnyapatyāni | tanuśukraḥ strījanako māṃsasagandho mahābhogī || 15 ||
madirāgandhe yajvā kṣārasagandhe ca retasi daridraḥ | śīghraṃ maithunagāmī dīrghāyurato'nyathālpāyuḥ || 16 ||
niḥsvo'tisthūlasphiksamāṃsalasphiksukhānvito bhavati | vyāghrānto'dhyardhasphigmaṇḍūkasphignarādhipatiḥ || 17 ||
siṃhakaṭirmanujendraḥ kapikarabhakaṭirdhanaiḥ parityaktaḥ | samajaṭharā bhogayutā ghaṭapiṭharanibhodarā niḥsvāḥ || 18 ||
avikalapārśvā dhanino nimnairvakraiśca bhogasantyaktāḥ | samakukṣā bhogāḍhyā nimnābhirbhogaparihīnāḥ || 19 ||
unnatakukṣāḥ kṣitipāḥ kuṭilāḥ syurmānavā viṣamakukṣāḥ | sarpodarā daridrā bhavanti bahvāśinaścaiva || 20 ||
parimaṇḍalonnatābhirvistīrṇābhiśca nābhibhiḥ sukhinaḥ | alpā tvadṛśyanimnā nābhiḥ kleśāvahā bhavati || 21 ||
[ svalpā ] valimadhyagatā viṣamā śūlādbādhāṃ karoti naisvyaṃ ca | śāṭhyaṃ vāmāvartā karoti medhāṃ pradakṣiṇataḥ || 22 ||
[ śūlābādhaṃ | naiḥsvyaṃ ] pārśvāyatā cirāyuṣamupariṣṭācceśvaraṃ gavāḍhyamadhaḥ | śatapatrakarṇikābhā nābhirmanujeśvaraṃ kurute || 23 ||
śastrāntaṃ strībhoginamācāryaṃ bahusutaṃ yathāsaṃkhyam | ekadvitricaturbhirvalibhirvindyādnṛpaṃ tvavalim || 24 ||
viṣamavalayo manuṣyā bhavantyagamyābhigāminaḥ pāpāḥ | ṛjuvalayaḥ sukhabhājaḥ paradāradveṣiṇaścaiva || 25 ||
māṃsalamṛdubhiḥ pārśvaiḥ pradakṣiṇāvartaromabhirbhūpāḥ | viparītairnirdravyāḥ sukhaparihīnāḥ parapreṣyāḥ || 26 ||
subhagā bhavantyanudvaddhacūcukā nirdhanā viṣamadīrghaiḥ | pīnopacitanimagnaiḥ kṣitipatayaścūcukaiḥ sukhinaḥ || 27 ||
[ anubaddha ] hṛdayaṃ samunnataṃ pṛthu na vepanaṃ māṃsalaṃ ca nṛpatīnām | adhanānāṃ viparītaṃ khararomacitaṃ śirālaṃ ca || 28 ||
samavakṣaso'rthavantaḥ pīnaiḥ śūrā hyakiñcanāstanubhiḥ | viṣamaṃ vakṣo yeṣāṃ te niḥsvāḥ śastranidhanāśca || 29 ||
[ śūrāstv ] viṣamairviṣamo jatrubhirarthavihīno'sthisandhipariṇaddhaiḥ | unnatajatrurbhogī nimnairniḥsvo'rthavānpīnaiḥ || 30 ||
[ bhāgī ] cipiṭagrīvo niḥsvaḥ śuṣkā saśirā ca yasya vā grīvā | mahiṣagrīvaḥ śūraḥ śastrānto vṛṣasamagrīvaḥ || 31 ||
kambugrīvo rājā pralambakaṇṭhaḥ prabhakṣaṇo bhavati | pṛṣṭhamabhagnamaromaśamarthavatāmaśubhadamato'nyat || 32 ||
asvedanapīnonnatasugandhasamaromasaṅkulāḥ kakṣāḥ | vijñātavyā dhanināmato'nyathārthairvihīnānām || 33 ||
[ sugandhi ] nirmāṃsau romacitau bhagnāvalpau ca nirdhanasyāṃsau | vipulāvavyucchinnau suśliṣṭau saukhyavīryavatām || 34 ||
karikarasadṛśau vṛttāvājānvavalambinau samau pīnau | bāhū pṛthivīśānāmadhanānāṃ romaśau hrasvau || 35 ||
[ adhamānāṃ ] hastāṅgulayo dīrghāścirāyuṣāmavalitāśca subhagānām | medhāvināṃ ca sūkṣmāścipiṭāḥ parakarmaniratānām || 36 ||
sthūlābhirdhanarahitā bahirnatābhiśca śastraniryāṇāḥ | kapisadṛśakarā dhanino vyāghropamapāṇayaḥ pāpāḥ || 37 ||
maṇibandhanairnigūḍhairdṛḍhaiśca suśliṣṭasandhibhirbhūpāḥ | hīnairhastacchedaḥ ślathaiḥ saśabdaiśca nirdravyāḥ || 38 ||
pitṛvittena vihīnā bhavanti nimnena karatalena narāḥ | saṃvṛtanimnairdhaninaḥ prottānakarāśca dātāraḥ || 39 ||
viṣamairviṣamā niḥsvāśca karatalairīśvarāś tu lākṣābhaiḥ | pītairagamyavanitābhigāmino nirdhanā rūkṣaiḥ || 40 ||
[ īśvarās ] tuṣasadṛśanakhāḥ klībāścipiṭaiḥ sphuṭitaiśca vittasantyaktāḥ | kunakhavivarṇaiḥ paratarkukāśca tāmraiścamūpatayaḥ || 41 ||
aṅguṣṭhayavairāḍhyāḥ sutavanto'ṅguṣṭhamūlajaiśca yavaiḥ | dīrghāṅguliparvāṇaḥ subhagā dīrghāyuṣaścaiva || 42 ||
[ mūlagaiśca yavaḥ ] snigdhā nimnā rekhā dhanināṃ tadvyatyayena niḥsvānām | viralāṅgulayo niḥsvā dhanasañcayino ghanāṅgulayaḥ || 43 ||
tisro rekhā maṇibandhanotthitāḥ karatalopagā nṛpateḥ | mīnayugāṅkitapāṇirnityaṃ satraprado bhavati || 44 ||
vajrākārā dhanināṃ vidyābhājāṃ ca mīnapucchanibhāḥ | śaṅkhātapatraśivikāgajāśvapadmopamā nṛpateḥ || 45 ||
kalaśamṛṇālapatākāṅkuśopamābhirbhavanti nidhipālāḥ | dāmanibhābhiścāḍhyāḥ svastikarūpābhiraiśvaryam || 46 ||
cakrāsiparaśutomaraśaktidhanuḥ kuntasannibhā rekhāḥ | kurvanti camūnāthaṃ yajvānamulūkhalākārāḥ || 47 ||
makaradhvajakoṣṭhāgārasannibhābhirmahādhanopetāḥ | vedīnibhena caivāgnihotriṇo brahmatīrthena || 48 ||
vāpīdevakulādyairdharmaṃ kuruvanti ca trikoṇābhiḥ | aṅguṣṭhamūlarekhāḥ putrāḥ syurdārikāḥ sūkṣmāḥ || 49 ||
rekhāḥ pradeśinigatāḥ śatāyuṣaṃ kalpanīyamūnābhiḥ | chinnābhirdrumapatanaṃ bahurekhārekhiṇo niḥsvāḥ || 50 ||
[ gāḥ ] atikṛśadīrghaiścibukairnirdravyā māṃsalairdhanopetāḥ | vimbopamairavakrairadharairbhūpāstanubhirasvāḥ || 51 ||
[ bimba ] oṣṭhaiḥ sphuṭitavikhaṇḍitavivarṇarūkṣaiśca dhanaparityaktāḥ | snigdhā ghanāśca daśanāḥ sutīkṣṇadaṃṣṭrāḥ samāśca śubhāḥ || 52 ||
jihvā raktā dīrghā ślakṣṇā susamā ca bhogino jñeyā | śvetā kṛṣṇā paruṣā nirdravyāṇāṃ tathā tālu || 53 ||
[ bhogināṃ ] vaktraṃ saumyaṃ saṃvṛtamamalaṃ ślakṣṇaṃ samaṃ ca bhūpānām | viparītaṃ kleśabhujāṃ mahāmukhaṃ durbhagāṇāṃ ca || 54 ||
strīmukhamanapatyānāṃ śāṭhyavatāṃ maṇḍalaṃ parijñeyam | dīrghaṃ nirdravyāṇāṃ bhīrumukhāḥ pāpakarmāṇaḥ || 55 ||
caturasraṃ dhūrtānāṃ nimnaṃ vakraṃ ca tanayarahitānām | kṛpaṇānāmatihrasvaṃ sampūrṇaṃ bhogināṃ kāntam || 56 ||
[ caturaśraṃ | vaktraṃ ] asphuṭitāgraṃ snigdhaṃ śmaśru śubhaṃ mṛdu ca sannataṃ caiva | raktaiḥ paruṣaiścaurāḥ śmaśrubhiralpaiśca vijñeyāḥ || 57 ||
nirmāṃsaiḥ karṇaiḥ pāpamṛtyavaścarpaṭaiḥ subahubhogāḥ | kṛpaṇāśca hrasvakarṇāḥ śaṅkuśravaṇāścamūpatayaḥ || 58 ||
[ ca bhūpatayaḥ ] romaśakarṇā dīrghāyuṣaśca dhanabhāgino vipulakarṇāḥ | krūrāḥ śirāvanaddhairvyālambairmāṃsalaiḥ sukhinaḥ || 59 ||
[ tu ] bhogī tvanimnagaṇḍo mantrī sampūrṇamāṃsagaṇḍo yaḥ | sukhabhāk śukasamanāsaścirajīvī śuṣkanāsaśca || 60 ||
chinnānurūpayāgamyagāmino dīrghayā tu saubhāgyam | ākuñcitayā cauraḥ strīmṛtyuḥ syāccipiṭanāsaḥ || 61 ||
dhanino'gravakranāsā dakṣiṇavinatāḥ prabhakṣaṇāḥ krūrāḥ | ṛjvī svalpacchidrā supuṭā nāsā sabhāgyānām || 62 ||
[ vakrāḥ ] dhanināṃ kṣutaṃ sakṛddvitripiṇḍitaṃ hlādi sānunādaṃ ca | dīrghāyuṣāṃ pramuktaṃ vijñeyaṃ saṃhataṃ caiva || 63 ||
padmadalābhairdhanino raktāntavilocanāḥ śriyaḥ bhājaḥ | madhupiṅgalairmahārthā mārjāravilocanaiḥ pāpāḥ || 64 ||
[ vilocanāḥ ] hariṇākṣā maṇḍalalocanāśca jihmaiśca locanaiścaurāḥ | krūrāḥ kekaranetrā gajasadṛśavilocanāścamūpatayaḥ || 65 ||
[ dṛśaśca bhūpatayaḥ ] aiśvaryaṃ gambhīrairnīlotpalakāntibhiśca vidvāṃsaḥ | atikṛṣṇatārakāṇāmakṣṇāmutpāṭanaṃ bhavati || 66 ||
mantritvaṃ sthūladṛśāṃ śyāvākṣāṇāṃ bhavati saubhāgyam | dīnā dṛgniḥsvānāṃ snigdhā vipulārthabhogavatām || 67 ||
[ śyāvākṣāṇāṃ ca ] abhyunnatābhiralpāyuṣo viśālonnatābhiratisukhinaḥ | viṣamabhruvo daridrā bālendunatabhruvaḥ sadhanāḥ || 68 ||
dīrghāsaṃsaktābhirdhaninaḥ khaṇḍābhirarthaparihīnāḥ | madhyavinatabhruvo ye te saktāḥ strīṣvagamyāsu || 69 ||
unnatavipulaiḥ śaṅkhairdhanino nimnaiḥ sutārthasantyaktāḥ | viṣamalalāṭā vidhanā dhanavanto'rdhendusadṛśena || 70 ||
[ dhanyā ] śuktiviśālairācāryatā śirāsantatairadharmaratāḥ | unnataśirābhirāḍhyāḥ svastikavatsaṃsthitābhiśca || 71 ||
nimnalalāṭā vadhabandhabhāginaḥ krūrakarmaniratāśca | abhyunnataiścamūpāḥ kṛpaṇāḥ syuḥ saṃvṛtalalāṭāḥ || 72 ||
[ bhūpāḥ | saṅkaṭa ] ruditamadīnamanaśru snigdhaṃ ca śubhāvahaṃ manuṣyāṇām | rūkṣaṃ dīnaṃ pracurāśru caiva na śubhapradaṃ puṃsām || 73 ||
hasitaṃ śubhadamakampaṃ sanimīlitalocanaṃ tu pāpasya | duṣṭasya hasitamasakṛtsonmādasyāsakṛtprānte || 74 ||
[ hṛṣṭasya ] tisro rekhāḥ śatajīvināṃ lalāṭāyatāḥ sthitā yadi tāḥ | catasṛbhiravanīśatvaṃ navatiścāyuḥ sapañcābdā || 75 ||
vicchinnābhiścāgamyagāmino navatirapyarekheṇa | keśāntopagatābhī rekhābhiraśītivarṣāyuḥ || 76 ||
pañcabhirāyuḥ saptatirekāgrāvasthitābhirapi ṣaṣṭiḥ | bahurekheṇa śatārdhaṃ catvāriṃśacca vakrābhiḥ || 77 ||
bhrūlagnābhistriṃśadviṃśatikaścaiva vāmavakrābhiḥ | kṣudrābhiḥ svalpāyurnyūnābhiścāntare kalpyam || 78 ||
[ trimśabhrūlagnābhir ] parimaṇḍalairgavāḍhyāśchatrākāraiḥ śirobhiravanīśāḥ | cipiṭaiḥ pitṛmātṛghnāḥ karoṭiśirasāṃ cirānmṛtyuḥ || 79 ||
ghaṭamūrdhādhvānarucirdvimastakaḥ pāpakṛddhanaistyaktaḥ | nimnaṃ tu śiro mahatāṃ bahunimnamanarthadaṃ bhavati || 80 ||
ekaikabhavaiḥ snigdhaiḥ kṛṣṇairākuñcitairabhinnāgraiḥ | mṛdubhirna cātibahubhiḥ keśaiḥ sukhabhāgnarendro vā || 81 ||
bahumūlaviṣamakapilāḥ sthūlasphuṭitāgraparuṣahrasvāśca | atikuṭilāścātighanāśca mūrdhajā vittahīnānām || 82 ||
yad yadgātraṃ rūkṣaṃ māṃsavihīnaṃ śirāvanaddhaṃ ca | tattadaniṣṭaṃ proktaṃ viparītamataḥ śubhaṃ sarvam || 83 ||
triṣu vipulo gambhīrastriṣveva ṣaḍunnataścaturhrasvaḥ | saptasu rakto rājā pañcasu dīrghaśca sūkṣmaśca || 84 ||
nābhī svaraḥ sattvamiti praśastaṃ gambhīrametattritayaṃ narāṇām | uro lalāṭaṃ vadanaṃ ca puṃsāṃ vistīrṇametattritayaṃ praśastam || 85 ||
[ nābhiḥ | pradiṣṭaṃ ] vakṣo'tha kakṣā nakhanāsikāsyaṃ kṛkāṭikā ceti ṣaḍunnatāni | hrasvāni catvāri ca liṅgapṛṣṭhaṃ grīvā ca jaṅghe ca hitapradāni || 86 ||
netrāntapādakaratālvadharoṣṭhajihvā raktā nakhāśca khalu sapta sukhāvahāni | sūkṣmāṇi pañca daśanāṅguliparvakeśāḥ sākaṃ tvacā kararuhā na ca duḥkhitānām || 87 ||
[ kararuhāśca na ] hanulocanabāhunāsikāḥ stanayorantaramatra pañcamam | iti dīrghamidaṃ tu pañcakaṃ na bhavatyeva nṛṇāmabhūbhṛtām || 88 ||
chāyā śubhāśubhaphalāni nivedayantī lakṣyā manuṣyapaśupakṣiṣu lakṣaṇajñaiḥ | tejoguṇānbahirapi pravikāśayantī dīpaprabhā sphaṭikaratnaghaṭasthiteva || 89 ||
snigdhadvijatvagnakharomakeśāśchāyā sugandhā ca mahīsamutthā | tuṣṭyarthalābhābhyudayān karoti dharmasya cāhanyahani pravṛttim || 90 ||
[ keśa ] snigdhā sitācchaharitā nayanābhirāmā saubhāgyamārdavasukhābhyudayān karoti | sarvārthasiddhijananī jananīva cāpyā chāyā phalaṃ tanubhṛtāṃ śubhamādadhāti || 91 ||
caṇḍādhṛṣyā padmahemāgnivarṇā yuktā tejovikramaiḥ sapratāpaiḥ | āgneyīti prāṇināṃ syājjayāya kṣipraṃ siddhiṃ vāñchitārthasya datte || 92 ||
[ dhatte ] malinaparuṣakṛṣṇā pāpagandhānilotthā janayati vadhabandhavyādhyanarthārthanāśān | sphaṭikasadṛśarūpā bhāgyayuktātyudārā nidhiriva gaganotthā śreyasāṃ svacchavarṇā || 93 ||
chāyāḥ krameṇa kujalāgnyanilāmbarotthāḥ ke cidvadanti daśa tāśca yathānupūrvyā | sūryābjanābhapuruhūtayamoḍupānāṃ tulyāstu lakṣaṇaphalairiti tatsamāsaḥ || 94 ||
karivṛṣarathaughabherīmṛdaṅgasiṃhābhraniḥsvanā bhūpāḥ | gardabhajarjararūkṣasvarāśca dhanasaukhyasantyaktāḥ || 95 ||
[ abda ] sapta bhavanti ca sārā medomajjātvagasthiśukrāṇi | rudhiraṃ māṃsaṃ ceti prāṇabhṛtāṃ tatsamāsaphalam || 96 ||
tālvoṣṭhadantapālījihvānetrāntapāyukaracaraṇaiḥ | rakte tu raktasārā bahusukhavanitārthaputrayutāḥ || 97 ||
[ raktaiḥ ] snigdhatvakkā dhanino mṛdubhiḥ subhagā vicakṣaṇāstanubhiḥ | majjāmedaḥ sārāḥ suśarīrāḥ putravittayutāḥ || 98 ||
[ yuktāḥ ] sthūlāsthirasthisāro balavānvidyāntagaḥ surūpaśca | bahuguruśukrāḥ subhagā vidvāṃso rūpavantaśca || 99 ||
upacitadeho vidvāndhanī surūpaśca māṃsasāro yaḥ | saṅghātā iti ca suśliṣṭasandhitā sukhabhujo jñeyā || 100 ||
snehaḥ pañcasu lakṣyo vāgjihvādantanetranakhasaṃsthaḥ | sutadhanasaubhāgyayutāḥ snigdhaistairnirdhanā rūkṣaiḥ || 101 ||
dyutimānvarṇasnigdhaḥ kṣitipānāṃ madhyamaḥ sutārthavatām | rūkṣo dhanahīnānāṃ śuddhaḥ śubhado na saṅkīrṇaḥ || 102 ||
[ varṇaḥ snigdhaḥ ] sādhyamanūkaṃ vaktrādgovṛṣaśārdūlasiṃhagaruḍamukhāḥ | apratihatapratāpā jitaripavo mānavendrāśca || 103 ||
vānaramahiṣavarāhājatulyavadanāḥ śrutārthasukhabhājaḥ | gardabhakarabhapratimairmukhaiḥ śarīraiśca niḥsvasukhāḥ || 104 ||
[ suta ] aṣṭaśataṃ ṣaṇṇavatiḥ parimāṇaṃ caturaśītiriti puṃsām | uttamasamahīnānāmaṅgulasaṅkhyā svamānena || 105 ||
[ ṣaṇavatiḥ ] bhārārdhatanuḥ sukhabhāktulito'to duḥkhabhāgbhavatyūnaḥ | bhāro'tivāḍhyānāmadhyardhaḥ sarvadharaṇīśaḥ || 106 ||
viṃśativarṣā nārī puruṣaḥ khalu pañcaviṃśatibhirabdaiḥ | arhati mānonmānaṃ jīvitabhāge caturthe vā || 107 ||
bhūjalaśikhyanilāmbarasuranararakṣaḥ piśācakatiraścām | sattvena bhavati puruṣo lakṣaṇametadbhavati teṣām || 108 ||
[ eṣām ] mahīsvabhāvaḥ śubhapuṣpagandhaḥ sambhogavān suśvasanaḥ sthiraśca | toyasvabhāvo bahutoyapāyī priyābhibhāṣī rasabhājanaśca || 109 ||
[ abhilāṣī | bhojanaś ] agniprakṛtyā capalo'titīkṣṇaścaṇḍaḥ kṣudhālurbahubhojanaśca | vāyoḥ svabhāvena calaḥ kṛśaśca kṣipraṃ ca kopasya vaśaṃ prayāti || 110 ||
khaprakṛtirnipuṇo vivṛtāsyaḥ śabdagateḥ kuśalaḥ suśirāṅgaḥ | tyāgayutaḥ puruṣo mṛdukopaḥ sneharataśca bhavetsurasattvaḥ || 111 ||
[ tyāgayuto ] martyasattvasaṃyuto gītabhūṣaṇapriyaḥ | saṃvibhāgaśīlavānnityameva mānavaḥ || 112 ||
tīkṣṇaprakopaḥ khalaceṣṭitaśca pāpaśca sattvena niśācarāṇām | piśācasattvaścapalo malākto bahupralāpī ca samulbaṇāṅgaḥ || 113 ||
bhīruḥ kṣudhālurbahubhukca yaḥ syādjñeyaśca sattvena narastiraścām | evaṃ narāṇāṃ prakṛtiḥ pradiṣṭā yal lakṣaṇajñāḥ pravadanti sattvam || 114 ||
[ sa ] śārdūlahaṃsasamadadvipagopatīnāṃ tulyā bhavanti gatibhiḥ śikhināṃ ca bhūpāḥ | yeṣāṃ ca śabdarahitaṃ stimitaṃ ca yātaṃ te'pīśvarā drutapariplutagā daridrāḥ || 115 ||
śrāntasya yānamaśanaṃ ca bubhukṣitasya pānaṃ tṛṣāparigatasya bhayeṣu rakṣā | etāni yasya puruṣasya bhavanti kāle dhanyaṃ vadanti khalu taṃ naralakṣaṇajñāḥ || 116 ||

Chapter 68: pañcamanuṣyavibhāgādhyāyaḥ [pañcamanuṣyavibhāga-adhyāya]

puruṣalakṣaṇamuktamidaṃ mayā munimatānyavalokya samāsataḥ | idamadhītya naro nṛpasammato bhavati sarvajanasya ca vallabhaḥ || K(117) ||
tārāgrahairbalayutaiḥ svakṣetrasvoccagaiścatuṣṭayagaiḥ | pañca puruṣāḥ praśastā jāyante tānahaṃ vakṣye || 1 ||
jīvena bhavati haṃsaḥ saureṇa śaśaḥ kujena rucakaśca | bhadro budhena balinā mālavyo daityapūjyena || 2 ||
sattvamahīnaṃ sūryācchārīraṃ mānasaṃ ca candrabalāt | yad rāśibhedayuktāvetau tal lakṣaṇaḥ sa pumān || 3 ||
taddhātumahābhūtaprakṛtidyutivarṇasattvarūpādyaiḥ | abalaravīnduyutaistaiḥ saṅkīrṇā lakṣaṇaiḥ puruṣāḥ || 4 ||
bhaumātsattvaṃ gurutā budhātsurejyātsvaraḥ sitātsnehaḥ | varṇaḥ saurādeṣāṃ guṇadoṣaiḥ sādhvasādhutvam || 5 ||
saṅkīrṇāḥ syurna nṛpā daśāsu teṣāṃ bhavanti sukhabhājaḥ | ripugṛhanīcoccacyutasatpāpanirīkṣaṇairbhedāḥ || 6 ||
[ bhedaḥ ] ṣaṇṇavatiraṅgulānāṃ vyāyāmo dīrghatā ca haṃsasya | śaśarucakabhadramālavyasaṃjñitāstryaṅgulavivṛddhyā || 7 ||
yaḥ sāttvikastasya dayā sthiratvaṃ sattvārjavaṃ brāhmaṇadevabhaktiḥ | rajo'dhikaḥ kāvyakalākratustrīsaṃsaktacittaḥ puruṣo'tiśūraḥ || 8 ||
tamo'dhiko vañcayitā pareṣāṃ mūrkho'lasaḥ krodhaparo'tinidraḥ | miśrairguṇaiḥ sattvarajastamobhirmiśrāstu te sapta saha prabhedaiḥ || 9 ||
mālavyo nāganāsaḥ samabhujayugalo jānusamprāptahasto māṃsaiḥ pūrṇāṅgasandhiḥ samaruciratanurmadhyabhāge kṛśaśca | pañcāṣṭau cordhvamāsyaṃ śrutivivaramapi tryaṅgulonaṃ ca tiryagdīptākṣaṃ satkapolaṃ samasitadaśanaṃ nātimāṃsādharoṣṭham || 10 ||
[ nāganāsasamabhuja ] mālavān sa bharukacchasurāṣṭrān lāṭasindhuviṣayaprabhṛtīṃśca | vikramārjitadhano'vati rājā pāriyātranilayān kṛtabuddhiḥ || 11 ||
[ nilayaḥ ] saptativarṣo mālavyo'yaṃ tyakṣyati samyakprāṇāṃstīrthe | lakṣaṇametatsamyakproktaṃ śeṣanarāṇāṃ cāto vakṣye || 12 ||
upacitasamavṛttalambabāhurbhujayugalapramitaḥ samucchrayo'sya | mṛdutanughanaromanaddhagaṇḍo bhavati naraḥ khalu lakṣaṇena bhadraḥ || 13 ||
tvagśukrasāraḥ pṛthupīnavakṣāḥ sattvādhiko vyāghramukhaḥ sthiraśca | kṣamānvito dharmaparaḥ kṛtajño gajendragāmī bahuśāstravettā || 14 ||
prājño vapuṣmān sulalāṭaśaṅkhaḥ kalāsvabhijño dhṛtimān sukukṣiḥ | sarojagarbhadyutipāṇipādo yogī sunāsaḥ samasaṃhatabhrūḥ || 15 ||
navāmbusiktāvanipatrakuṅkumadvipendradānāgurutulyagandhatā | śiroruhāścaikajakṛṣṇakuñcitāsturaṅganāgopamaguhyagūḍhatā || 16 ||
[ gūḍhaguhyatā ] halamuśalagadāsiśaṅkhacakradvipamakarābjarathāṅkitāṅghrihastaḥ | vibhavamapi jano'sya bobhujīti kṣamati hi na svajanaṃ svatantrabuddhiḥ || 17 ||
[ anhri ] aṅgulāni navatiśca ṣaḍūnānyucchrayeṇa tulayāpi hi bhāraḥ | madhyadeśanṛpatiryadi puṣṭāś tryādayo'sya sakalāvanināthaḥ || 18 ||
bhuktvā samyagvasudhāṃ śauryeṇopārjitāmaśītyabdaḥ | tīrthe prāṇāṃstyaktvā bhadro devālayaṃ yāti || 19 ||
īṣaddanturakastanudvijanakhaḥ kośekṣaṇaḥ śīghrago vidyādhātuvaṇikkriyāsu nirataḥ sampūrṇagaṇḍaḥ śaṭhaḥ | senānīḥ priyamaithunaḥ parajanastrīsaktacittaścalaḥ śūro mātṛhito vanācalanadīdurgeṣu saktaḥ śaśaḥ || 20 ||
dīrgho'ṅgulānāṃ śatamaṣṭahīnaṃ sāśaṅkaceṣṭaḥ pararandhravicca | sāro'sya majjā nibhṛtapracāraḥ śaśo hyato nātiguruḥ pradiṣṭaḥ || 21 ||
[ ayaṃ ] madhye kṛśaḥ kheṭakakhaḍgavīṇā paryaṅkamālāmurajānurūpāḥ | śūlopamāścordhvagatāśca rekhāḥ śaśasya pādopagatāḥ kare vā || 22 ||
prātyantiko māṇḍaliko'tha vāyaṃ sphiksrāvaśūlābhibhavārtamūrtiḥ | evaṃ śaśaḥ saptatihāyano'yaṃ vaivasvatasyālayamabhyupaiti || 23 ||
raktaṃ pīnakapolamunnatanasaṃ vaktraṃ suvarṇopamaṃ vṛttaṃ cāsya śiro'kṣiṇī madhunibhe sarve ca raktā nakhāḥ | sragdāmāṅkuśaśaṅkhamatsyayugalakratvaṅgakumbhāmbujaiścihnairhaṃsakalasvanaḥ sucaraṇo haṃsaḥ prasannendriyaḥ || 24 ||
ratirambhasi śukrasāratā dviguṇā cāṣṭaśataiḥ palairmitiḥ | parimāṇamathāsya ṣaḍyutā navatiḥ samparikīrtitā budhaiḥ || 25 ||
bhunakti haṃsaḥ khasaśūrasenān gāndhāragaṅgāyāmunāntarālam | śataṃ daśonaṃ śaradāṃ nṛpatvaṃ kṛtvā vanānte samupaiti mṛtyum || 26 ||
subhrūkeśo raktaśyāmaḥ kambugrīvo vyādīrghāsyaḥ | śūraḥ krūraḥ śreṣṭho mantrī caurasvāmī vyāyāmī ca || 27 ||
yanmātramāsyaṃ rucakasya dīrghaṃ madhyapradeśe caturasratā sā | tanucchaviḥ śoṇitamāṃsasāro hantā dviṣāṃ sāhasasiddhakāryaḥ || 28 ||
[ caturaśratā ] khaṭvāṅgavīṇāvṛṣacāpavajraśaktīndraśūlāṅkitapāṇipādaḥ | bhakto gurubrāhmaṇadevatānāṃ śatāṅgulaḥ syāttu sahasramānaḥ || 29 ||
[ tulayā sahasram ] mantrābhicārakuśalaḥ kṛśajānujaṅgho vindhyaṃ sasahyagirimujjayinīṃ ca bhuktvā | samprāpya saptatisamā rucako narendraḥ śastreṇa mṛtyumupayātyatha vānalena || 30 ||
pañcāpare vāmanako jaghanyaḥ kubjo'tha vā maṇḍalako'tha sācī | pūrvoktabhūpānucarā bhavanti saṅkīrṇasaṃjñaḥ śṛṇu lakṣaṇaistān || 31 ||
[ samī | saṃjñāḥ ] sampūrṇāṅgo vāmano bhagnapṛṣṭhaḥ kiñciccorūmadhyakakṣyāntareṣu | khyāto rājñāṃ hyeṣa bhadrānujīvī sphīṭo rājā vāsudevasya bhaktaḥ || 32 ||
[ kakṣa | dātā ] mālavyasevī tu jaghanyanāmā khaṇḍendutulyaśravaṇaḥ susandhiḥ | śukreṇa sāraḥ piśunaḥ kaviśca rūkṣacchaviḥ sthūlakarāṅgulīkaḥ || 33 ||
krūro dhanī sthūlamatiḥ pratītas | tāmracchaviḥ syātparihāsaśīlaḥ | uro'ṅghrihasteṣvasiśaktipāśaparaśvadhāṅkaḥ sa jaghanyanāmā || 34 ||
[ anhri | aṅkaśca ] kubjo nāmnā yaḥ sa śuddho hyadhastātkṣīṇaḥ kiñcitpūrvakāye nataśca | haṃsāsevī nāstiko'rthairupeto | vidvācchūraḥ sūcakaḥ syātkṛtajñaḥ || 35 ||
kalāsvabhijñaḥ kalahapriyaśca prabhūtabhṛtyaḥ pramadājitaśca | sampūjya lokaṃ prajahātyakasmātkubjo'yamuktaḥ satatodyataśca || 36 ||
maṇḍalakakṣaṇamato rucakānucaro'bhicāravitkuśalaḥ | kṛtyāvetālādiṣu karmasu vidyāsu cānurataḥ || 37 ||
[ maṇḍalakanāmadheyo | maṇḍalakalakṣaṇamato | vaitāla ] vṛddhākāraḥ kharaparuṣamūrdhajaśca śatrunāśane kuśalaḥ | dvijadevayajñayogaprasaktadhīḥ strījito matimān || 38 ||
[ rūkṣamūrdhajaś ] sācīti yaḥ so'tivirūpadehaḥ śaśānugāmī khalu durbhagaśca | dātā mahārambhasamāptakāryo guṇaiḥ śaśasyaiva bhavetsamānaḥ || 39 ||
[ sāmīti ] apuruṣalakṣaṇamuktamidaṃ mayā bmunimatāni nirīkṣya samāsataḥ | cidamadhītya naro nṛpasammato dbhavati sarvajanasya ca vallabhaḥ || 40 ||

Chapter 69: kanyālakṣaṇādhyāyaḥ [kanyālakṣaṇa-adhyāya]

snigdhonnatāgratanutāmranakhau kumāryāḥ pādau samopacitacārunigūḍhagulphau | śliṣṭāṅgulī kamalakāntitalau ca yasyāstāmudvahed yadi bhuvo'dhipatitvamicchet || 1 ||
matsyāṅkuśābjayavavajrahalāsicihnāvasvedanau mṛdutalau caraṇau praśastau | jaṅghe ca romarahite viśire suvṛtte jānudvayaṃ samamanulbaṇasandhideśam || 2 ||
ūrū ghanau karikarapratimāvaromāvaśvatthapatrasadṛśaṃ vipulaṃ ca guhyam | śroṇīlalāṭamurukūrmasamunnataṃ ca gūḍho maṇiśca vipulāṃ śriyamādadhāti || 3 ||
vistīrṇamāṃsopacito nitambaḥ guruśca dhatte raśanākalāpam | nābhirgabhīrā vipulāṅgānāṃ pradakṣiṇāvartagatā ca śastā || 4 ||
[ rasanā | gambhīrā | praśastā ] madhyaṃ striyāstrivalināthamaromaśaṃ ca vṛttau ghanāvaviṣamau kaṭhināv urasyau | romapravarjitamuro mṛdu cāṅganānāṃ grīvā ca kambunicitārthasukhāni datte || 5 ||
[ apavarjitam | dhatte ] bandhujīvakusumopamo'dharo māṃsalo rucirabimbarūpabhṛt | kundakuḍmalanibhāḥ samā dvijā yoṣitāṃ patisukhāmitārthadāḥ || 6 ||
dākṣiṇyayuktamaśaṭhaṃ parapuṣṭahaṃsavalgu prabhāṣitamadīnamanalpasaukhyam | nāsā samā samapuṭā rucirā praśastā dṛgnīlanīrajadaladyutihāriṇī ca || 7 ||
no saṅgate nātipṛthū na lambe śaste bhruvau bālaśaśāṅkavakre | ardhendusaṃsthānamaromaśaṃ ca śastaṃ lalāṭaṃ na nataṃ na tuṅgam || 8 ||
karṇayugmamapi yuktamāṃsalaṃ śasyate mrdu samāhitaṃ samam | snigdhanīlamṛdukuñcitaikajā mūrdhajāḥ sukhakarāḥ samaṃ śiraḥ || 9 ||
[ samaṃ samāhitam ] bhṛṅgārāsanavājikuñjararathaśrīvṛkṣayūpeṣubhirmālākuṇḍalacāmarāṅkuśayavaiḥ śailairdhvajaistoraṇaiḥ | matsyasvastikavedikāvyajanakaiḥ śaṅkhātapatrāmbujaiḥ pāde pāṇitale'tha vā yuvatayo gacchanti rājñīpadam || 10 ||
[ api vā ] nigūḍhamaṇibandhanau taruṇapadmagarbhopamau karau nṛpatiyoṣitastanuvikṛṣṭaparvāṅgulī | na nimnamati nonnataṃ karatalaṃ surekhānvitaṃ karotyavidhavāṃ ciraṃ sutasukhārthasambhoginīm || 11 ||
[ yoṣitāṃ ] madhyāṅguliṃ yā maṇibandhanotthā rekhā gatā pāṇitale'ṅganāyāḥ | ūrdhvasthitā pādatale'tha vā yā puṃso'tha vā rājyasukhāya sā syāt || 12 ||
kaniṣṭhikāmūlabhavā gatā yā pradeśinīmadhyamikāntarālam | karoti rekhā paramāyuṣaḥ sā pramāṇamūnā tu tadūnamāyuḥ || 13 ||
aṅguṣṭamūle prasavasya rekhāḥ putrā bṛhatyaḥ pramadāstu tanvyaḥ | acchinnamadhyā bṛhadāyuṣastāḥ svalpāyuṣāṃ chinnalaghupramāṇāḥ || 14 ||
[ dīrghā | bṛhadāyuṣāṃ ] itīdamuktaṃ śubhamaṅganānāmato viparyastamaniṣṭamuktam | viśeṣato'niṣṭaphalāni yāni samāsatastānyanukīrtayāmi || 15 ||
kaniṣṭhikā vā tadanantarā vā mahīṃ na yasyāḥ śpṛśati striyāḥ syāt | gatātha vāṅguṣṭhamatītya yasyāḥ pradeśinī sā kulaṭātipāpā || 16 ||
udbaddhābhyām piṇḍikābhyāṃ śirāle śuṣke jaṅghe lomaśe cātimāṃse | vāmāvartaṃ nimnamalpaṃ ca guhyaṃ kumbhākāraṃ codaraṃ duḥkhitānām || 17 ||
[ romaśe ] hrasvayātiniḥsvatā dīrghayā kulakṣayaḥ | grīvayā pṛthūtthayā yoṣitaḥ pracaṇḍatā || 18 ||
netre yasyāḥ kekare piṅgale vā sā duḥśīlā śyāvalolekṣaṇā ca | kūpau yasyā gaṇḍayośca smiteṣu niḥsandigdhaṃ bandhakīṃ tāṃ vadanti || 19 ||
pravilambini devaraṃ lalāṭe śvaśuraṃ hantyudare sphijoḥ patiṃ ca | atiromacayānvitottarauṣṭhī na śubhā bharturatīva yā ca dīrghā || 20 ||
stanau saromau malinolbaṇau ca kleśaṃ dadhāte viṣamau ca karṇau | sthūlāḥ karālā viṣamāśca dantāḥ kleśāya cauryāya ca kṛṣṇamāṃsāḥ || 21 ||
kravyādarūpairvṛkakākakaṅkasarīsṛpolūkasamānacihnaiḥ | śuṣkaiḥ śirālairviṣamaiśca hastairbhavanti nāryaḥ sukhavittahīnāḥ || 22 ||
yā tūttaroṣṭhena samunnatena rūkṣāgrakeśī kalahapriyā sā | prāyo virūpāsu bhavanti doṣā yatrākṛtistatra guṇā vasanti || 23 ||
pādau sagulphau prathamaṃ pradiṣṭau jaṅghe dvitīyaṃ tu sajānucakre | meḍhrorumuṣkaṃ ca tatastṛtīyaṃ nābhiḥ kaṭiścaiva caturthamāhuḥ || 24 ||
[ ca iti ] udaraṃ kathayanti pañcamaṃ hṛdayaṃ ṣaṣṭhamatasstanānvitam | atha saptamamaṃsajatruṇī kathayantyaṣṭamamoṣṭhakandhare || 25 ||
navamaṃ nayane ca sabhruṇī salalāṭaṃ daśamaṃ śirastathā | aśubheṣvaśubhaṃ daśāphalaṃ caraṇādyeṣu śubheṣu śobhanam || 26 ||

Chapter 70: vastracchedalakṣaṇādhyāyaḥ [vastracchedalakṣaṇa-adhyāya]

prabhūtavastradāśvinī bharaṇyathāpahāriṇī | pradahyate'gnidaivate prajesvare'rthasiddhayaḥ || 1 ||
mṛge tu mūṣakādbhayaṃ vyasutvameva śāṅkare | punarvasau śubhāgamastadagrabhe dhanairyutiḥ || 2 ||
bhujaṅgabhe vilupyate maghāsu mṛtyumādiśet | bhagāhvaye nṛpādbhayaṃ dhanāgamāya cottarā || 3 ||
kareṇa karmasiddhayaḥ śubhāgamastu citrayā | śubhaṃ ca bhojyamānile dvidaivate janapriyaḥ || 4 ||
suhūdyutiśca mitrabhe tadagrabhe ambarakṣayaḥ | jalaplutiśca nairṛte rujo jalādhidaivate || 5 ||
[ suhṛdyutiś | purandare ] miṣṭamannamapi vaiśvadaivate vaiṣṇave bhavati netrarogatā | dhānyalabdhirapi vāsave vidurvāruṇe viṣakṛtaṃ mahadbhayam || 6 ||
[ labdhim | atha | viśvadaivate ] bhadrapadāsu bhayaṃ salilotthaṃ tatparataśca bhavetsutalabdhiḥ | ratnayutiṃ kathayanti ca pauṣṇe yo'bhinavāmbaramicchati bhoktum || 7 ||
bhoktuṃ navāmbaraṃ śastamṛkṣe'pi guṇavarjite | vivāhe rājasammāne brahmaṇāṇāṃ ca sammate || 8 ||
vastrasya koṇeṣu vasanti devā narāśca pāśāntadaśāntamadhye | śeṣāstrayaścātra niśācarāṃśāstathaiva śayyāsanapādukāsu || 9 ||
lipte maṣīgomayakardamādyaiśchinne pradagdhe sphuṭite ca vindyāt | puṣṭaṃ nave'lpālpataraṃ ca bhukte pāpaṃ śubhaṃ cādhikamuttarīye || 10 ||
rugrākṣasāṃśesvatha vāpi mṛtyuḥ puñjanmatejaśca manuṣyabhāge | bhāge'marāṇāmatha bhogavṛddhiḥ prānteṣu sarvatra vadantyaniṣṭam || 11 ||
kaṅkaplavolūkakapotakākakravyādagomāyukharoṣṭrasarpaiḥ | chedākṛtirdaivatabhāgagāpi puṃsāṃ bhayaṃ mṛtyusamaṃ karoti || 12 ||
chatradhvajasvastikavardhamānaśrīvṛkṣakumbhāmbujatoraṇādyaiḥ | chedākṛtirnairṛtabhāgagāpi puṃsāṃ vidhatte na cireṇa lakṣmīm || 13 ||

Chapter 71: cāmaralakṣaṇādhyāyaḥ [cāmaralakṣaṇa-adhyāya]

vipramatādatha bhūpatidattaṃ yacca vivāhavidhāvabhilabdham | teṣu guṇai rahiteṣvapi bhoktuṃ nūtanamambaramiṣṭaphalaṃ syāt || K(13) ||
devaiścamaryaḥ kila vālahetoḥ sṛṣṭā himakṣmādharakandareṣu | āpītavarṇāśca bhavanti tāsāṃ kṛṣṇāśca lāṅgūlabhavāḥ sitāśca || 1 ||
sneho mṛdutvaṃ bahuvālatā vaiśadyamalpāsthinibandhanatvam | śauklyaṃ ca tāsāṃ guṇasampaduktā viddhālpaluptāni na śobhanāni || 2 ||
[ vālatā ca | teṣāṃ ] adhyardhahastapramito'sya daṇḍo hasto'tha vāratnisamo'tha vānyaḥ | kāṣṭhācchubhātkāñcanarūpyaguptād ratnaiśca sarvaiśca hitāya rājñām || 3 ||
[ vicitraiś ] yaṣṭyātapatrāṅkuśavetracāpavitānakuntadhvajacāmarāṇām | vyāpītatantrīmadhukṛṣṇavarṇā varṇakrameṇaiva hitāya daṇḍāḥ || 4 ||
mātṛbhūdhanakulakṣayāvahā rogamṛtyujananāśca parvabhiḥ | dvyādibhirdvikavivardhitaiḥ kramātdvādaśāntavirataiḥ samaiḥ phalam || 5 ||
yātrāprasiddhirdviṣatāṃ vināśo lābhāḥ prabhūtā vasudhāgamaśca | vṛddhiḥ paśūnāmabhivañchitāptistryādyeṣvayugmeṣu tadīśvarāṇām || 6 ||
[ prabhūto ]

Chapter 72: chatralakṣaṇādhyāyaḥ [chatralakṣaṇa-adhyāya]

nicitaṃ tu haṃsapakṣaiḥ kṛkavākumayūrasārasānāṃ vā | daukūlyena navena tu samantataśchāditaṃ śuklam || 1 ||
[ nu | daukūlena ] muktāphalairupacitaṃ pralambamālāvilaṃ sphaṭikamūlam | ṣaḍḍhastaśuddhahaimaṃ navaparvanagaikadaṇḍaṃ tu || 2 ||
daṇḍārdhavistṛtaṃ tatsamāvṛtaṃ ratnabhūṣitamudagram | nṛpatestadātapatraṃ kalyāṇaparaṃ vijayadaṃ ca || 3 ||
[ ratnavibhūṣitam | ratnabhūṣitam ] yuvarājanṛpatipatnyoḥ senāpatidaṇḍanāyakānāṃ ca | daṇḍo'rdhapañcahastaḥ samapañcakṛto'rdha vistāraḥ || 4 ||
[ kṛtārdha ] anyeṣāmuṣṇaghnaṃ prasādapaṭṭairvibhūṣitaśiraskam | vyālambiratnamālaṃ chatraṃ kāryaṃ tu māyūram || 5 ||
[ ca ] anyeṣāṃ tu narāṇāṃ śītātapavāraṇaṃ tu caturasram | samavṛttadaṇḍayuktaṃ chatraṃ kāryaṃ tu viprāṇām || 6 ||
[ caturaśram ]

Chapter 73: strīpraśamsādhyāyaḥ [strīpraśamsa-adhyāya]

jaye dharitryāḥ purameva sāraṃ pure gṛhaṃ sadmani caikadeśaḥ | tatrāpi śayyā śayane varā strī ratnojjvalā rājyasukhasya sāraḥ || 1 ||
ratnāni vibhūṣayanti yoṣā bhūṣyante vanitā na ratnakāntyā | ceto vinatā harantyaratnā no ratnāni vināṅganāṅgasaṅgam || 2 ||
[ saṅgāt ] ākāraṃ vinigūhatāṃ ripubalaṃ jetuṃ samuttiṣṭhatāṃ tantraṃ cintayatāṃ kṛtākṛtaśatavyāpāraśākhākulam | mantriproktaniṣeviṇāṃ kṣitibhujāmāśaṅkināṃ sarvato dhuḥkhāmbhonidhivartināṃ sukhalavaḥ kāntāsamāliṅganam || 3 ||
[ niseviṇām | niṣevinām ] śrutaṃ dṛṣṭaṃ spṛṣṭaṃ smṛtamapi nṛṇāṃ hlādajananaṃ na ratnaṃ strībhyo'nyatkva cidapi kṛtaṃ lokapatinā | tadarthaṃ dharmārthau sutaviṣayasaukhyāni ca tato gṛhe lakṣmyo mānyāḥ satatamabalā mānavibhavaiḥ || 4 ||
ye'pyaṅganānāṃ pravadanti doṣānvairāgyamārgeṇa guṇānvihāya | te durjanā me manaso vitarkaḥ sadbhāvavākyāni na tāni teṣām || 5 ||
prabrūta satyaṃ karato'ṅganānāṃ doṣo'sti yo nācarito manuṣyaiḥ | dhārṣṭyena pumbhiḥ pramadā nirastā guṇādhikāstā manunātra coktam || 6 ||
somastāsāmadācchaucaṃ gandharvaḥ śikṣitāṃ giram | agniśca sarvabhakṣitvaṃ tasmānniṣkasamāḥ striyaḥ || 7 ||
[ gandharvāḥ ] brāhmaṇāḥ pādato medhyā gāvo medhyāśca pṛṣṭhataḥ | ajāśvā mukhato medhyāḥ striyo medhyāstu sarvataḥ || 8 ||
striyaḥ pavitramatulaṃ naitā duṣyanti karhi cit | māsi māsi rajo hyāsāṃ duṣkṛtānyapakarṣati || 9 ||
jāmayo yāni gehāni śapantyapratipūjitāḥ | tāni kṛtyāhatānīva vinaśyanti samantataḥ || 10 ||
jāyā vā syājjanitrī vā sambhavaḥ strīkṛto nṛṇām | he kṛtaghnāś tayornindāṃ kurvatāṃ vaḥ kutaḥ śubham || 11 ||
dampatyorvyutkrame doṣaḥ samaḥ śāstre pratiṣṭhitaḥ | narā na samavekṣante tenātra varamaṅganāḥ || 12 ||
bahirlomnā tu ṣaṇmāsānveṣṭitaḥ kharacarmaṇā | dārātikramaṇe bhikṣāṃ dehītyuktvā viśudhyati || 13 ||
na śatenāpi varṣāṇāmapaiti madanāśayaḥ | tatra aśaktyā nirvartante narā dhairyeṇa yoṣitaḥ || 14 ||
aho dhārṣṭyamasādhūnāṃ nindatāmanaghāḥ striyaḥ | muṣṇatāmiva caurāṇāṃ tiṣṭha caureti jalpatām || 15 ||
puruṣaścaṭulāni kāminīnāṃ kurute yāni raho na tāni paścāt | sukṛtajñatayāṅganā gatāsūnavagūhya praviśanti saptajihvam || 16 ||
[ cātulāni | caṭulāni ] strīratnabhogo'sti narasya yasya niḥsvo'pi sāmpratyavanīsvaro asau | rājyasya sāro'śanamaṅganāśca tṛṣṇānaloddīpanadāru śeṣam || 17 ||
[ svaṃ pratyavanīsvaro | māṃ pratyava ] kāminīṃ prathamayauvanānvitāṃ mandavalgumṛdupīḍitasvanām | utstanīṃ samavalambya yā ratiḥ sā na dhātṛbhavane'sti me matiḥ || 18 ||
tatra devamunisiddhacāraṇairmānyamānapitṛsevyasevanāt | brūta dhātṛbhavane'sti kiṃ sukhaṃ yad rahaḥ samavalambya na striyam || 19 ||
ābrahmakīṭāntamidaṃ nibaddhaṃ puṃstrīprayogeṇa jagatsamastam | vrīḍātra kā yatra caturmukhatvamīśo'pi lobhādgamito yuvatyāḥ || 20 ||

Chapter 74: saubhāgyakaraṇādhyāyaḥ [saubhāgyakaraṇa-adhyāya]

jātyaṃ manobhavasukhaṃ subhagasya sarvamābhāsamātramitarasya manoviyogāt | cittena bhāvayati dūragatāpi yaṃ strī garbhaṃ bibharti sadṛśaṃ puruṣasya tasya || 1 ||
bhaṅktvā kāṇḍaṃ pādapasyoptamurvyāṃ bījaṃ vāsyāṃ nānyatāmeti yadvat | evaṃ hyātmā jāyate strīṣu bhūyaḥ kaścittasmin kṣetrayogādviśeṣaḥ || 2 ||
ātmā sahaiti manasā mana indriyeṇa svārthena cendriyamiti krama eṣa śīghraḥ | yogo'yameva manasaḥ kimagamyamasti yasminmano vrajati tatra gato'yamātmā || 3 ||
ātmāyamātmani gato hṛdaye'tisūkṣmo grāhyo'calena manasā satatābhiyogāt | yo yaṃ vicintayati yāti sa tanmayatvaṃ yasmādataḥ subhagameva gatā yuvatyaḥ || 4 ||
dākṣiṇyamekaṃ subhagatvaheturvidveṣaṇaṃ tadviparītaceṣṭā | mantrauṣadhādyaiḥ kuhakaprayogairbhavanti doṣā bahavo na śarma || 5 ||
vāllabhyamāyāti vihāya mānaṃ daurbhāgyamāpādayate'bhimānaḥ | kṛcchreṇa saṃsādhayate'bhimānī kāryāṇyayatnena vadanpriyāṇi || 6 ||
tejo na tad yatpriyasāhasatvaṃ vākyaṃ na cāniṣṭamasatpraṇītam | kāryasya gatvāntamanuddhatā ye tejasvinaste na vikatthanā ye || 7 ||
yaḥ sārvajanyaṃ subhagatvamicchedguṇān sa sarvasya vadetparokṣam | prāpnoti doṣānasato'pyanekānparasya yo doṣakathāṃ karoti || 8 ||
[ parokṣe ] sarvopakārānugatasya lokaḥ sarvopakārānugato narasya | kṛtvopakāraṃ dviṣatāṃ vipatsu yā kīrtiralpena na sā śubhena || 9 ||
tṛṇairivāgniḥ sutarāṃ vivṛddhimāchādyamāno'pi guṇo'bhyupaiti | sa kevalaṃ durjanabhāvameti hantuṃ guṇānvāñchati yaḥ parasya || 10 ||

Chapter 75: kāndarpikādhyāyaḥ [kāndarpika-adhyāya]

rakte'dhike strī puruṣastu śukre napuṃsakaṃ śoṇitaśukrasāmye | yasmādataḥ śukravivṛddhidāni niṣevitavyāni rasāyanāni || 1 ||
harmyapṛṣṭhamuḍunātharaśmayaḥ sotpalaṃ madhu madālasā priyā | vallakī smarakathā rahaḥ srajo varga eṣa madanasya vāgurā || 2 ||
mākṣīkadhātumadhupāradalohacūrṇapathyāśilājatughṛtāni samāni yo'dyāt | saikāni viṃśatirahāni jarānvito'pi so'śītiko'pi ramayatyabalāṃ yuveva || 3 ||
[ viḍaṅgaghṛtāni ] kṣīraṃ śṛtaṃ yaḥ kapikacchumūlaiḥ pibetkṣayaṃ strīṣu na so'bhyupaiti | māṣānpayaḥsarpiṣi vā vipakvān ṣaḍgrāsamātrāṃśca payo'nupānam || 4 ||
[ anupānān ] vidārikāyāḥ svarasena cūrṇaṃ muhurmuhurbhāvitaśoṣitaṃ ca | śṛtena dugdhena saśarkareṇa pibetsa yasya pramadāḥ prabhūtāḥ || 5 ||
dhātrīphalānāṃ svarasena cūrṇaṃ subhāvitaṃ kṣaudrasitājyayuktam | līḍhvānu pītvā ca payo'gniśaktyā kāmaṃ nikāmaṃ puruṣo niṣevet || 6 ||
kṣīreṇa bastāṇḍa yujā śṛtena samplāvya kāmī bahuśastilānyaḥ | suśoṣitānatti payaḥ pibecca tasyāgrataḥ kiṃ caṭakaḥ karoti || 7 ||
[ pibetpayaś ] māṣasūpasahitena sarpiṣā ṣaṣṭikaudanamadanti ye narāḥ | kṣīramapyanu pibanti tāsu te śarvarīṣu madanena śerate || 8 ||
[ madane na ] tilāśvagandhākapikacchumūlairvidārikāṣaṣṭikapiṣṭayogaḥ | ājena piṣṭaḥ payasā ghṛtena pakvaṃ bhavecchaṣkulikātivṛṣyā || 9 ||
[ paktvā ] kṣīreṇa vā gokṣurakopayogaṃ vidārikākandakabhakṣaṇaṃ vā | kurvanna sīded yadi jīryate'sya mandāgnitā cedidamatra cūrṇam || 10 ||
sājamodalavaṇā harītakī śṛṅgaverasahitā ca pippalī | madyatakrataraloṣṇavāribhiścūrṇapānamudarāgnidīpanam || 11 ||
atyamlatiktalavaṇāni kaṭūni vātti | yaḥ kṣāraśākabahulāni ca bhojanāni | dṛgśukravīryarahitaḥ sa karotyanekān 75.12dvyājān jaranniva yuvāpyabalāmavāpya || 12 ||
[ kṣāraśākabahulāni ]

Chapter 76: gandhayuktyadhyāyaḥ [gandhayukti-adhyāyaḥ]

sraggandhadhūpāmbarabhūṣaṇādyaṃ na śobhate śuklaśiroruhasya | yasmādato mūrdhajarāgasevāṃ kuryād yathaivāñjanabhūṣaṇānām || 1 ||
lauhe pātre taṇḍulān kodravāṇāṃ śukle pakvāṃl lohacūrṇena sākam | piṣṭān sūkṣmaṃ mūrdhni śuklāmlakeśe datvā tiṣṭhedveṣṭayitvārdra patraiḥ || 2 ||
[ dattvā | arka ] yāte dvitīye prahare vihāya dadyācchirasyāmalakapralepam | saṃchādya patraiḥ praharadvayena prakṣālitaṃ kārṣṇyamupaiti śīrṣam || 3 ||
paścācchiraḥsnānasugandhatailairlohāmlagandhaṃ śiraso'panīya | hṛdyaiśca gandhairvividhaiśca dhūpairantaḥpure rājyasukhaṃ niṣevet || 4 ||
tvakkuṣṭhareṇunalikāspṛkkārasatagarabālakaistulyaiḥ | kesarapatravimiśrairnarapatiyogyaṃ śiraḥsnānam || 5 ||
mañjiṣṭhayā vyāghranakhena śuktyā tvacā sakuṣṭhena rasena cūrṇaḥ | tailena yukto'rkamayūkhataptaḥ karoti taccampakagandhi tailam || 6 ||
tulyaiḥ patraturuṣkabālatagarairgandhaḥ smaroddīpanaḥ savyāmo bakulo'yameva kaṭukāhiṅgupradhūpānvitaḥ | kuṣṭhenotpalagandhikaḥ samalayaḥ pūrvo bhaveccampako jātītvaksahito'timuktaka iti jñeyaḥ sakustumburuḥ || 7 ||
śatapuṣpākundurukau pādenārdhena nakhaturuṣkau ca | malayapriyaṅgubhāgau gandho dhūpyo guḍanakhena || 8 ||
[ bhāgo ] guggulubālakalākṣāmustānakhaśarkarāḥ kramāddhūpaḥ | anyo māṃsībālakaturuṣkanakhacandanaiḥ piṇḍaḥ || 9 ||
[ vālaka | vālaka ] harītakīśaṅkhaghanadravāmbubhirguḍotpalaiḥ śailakamustakānvitaiḥ | navāntapādādivivardhitaiḥ kramādbhavanti dhūpā bahavo manoharāḥ || 10 ||
bhāgaiścaturbhiḥ sitaśailamustāḥ śrīsarjabhāgau nakhaguggulū ca | karpūrabodho madhupiṇḍito'yaṃ kopacchado nāma narendradhūpaḥ || 11 ||
[ śaileya ] tvaguśīrapatrabhāgaiḥ sūkṣmailārdhena saṃyutaiścūrṇaḥ | puṭavāsaḥ pravaro'yaṃ mṛgakarpūraprabodhena || 12 ||
[ paṭavāsaḥ ] ghanabālakaśaileyakakarpūrośīranāgapuṣpāṇi | vyāghranakhaspṛkkāgurudamanakanakhatagaradhānyāni || 13 ||
[ madanaka ] karpūracolamalayaiḥ svecchāparivartitaiścaturbhirataḥ | ekadvitricaturbhirbhāgairgandhārṇavo bhavati || 14 ||
[ karcūra | cora ] atyulbaṇagandhatvādekāṃśo nityameva dhānyānām | karpūrasya tadūno naitau dvitryādibhirdeyau || 15 ||
śrīsarjaguḍanakhaiste dhūpayitavyāḥ kramānna piṇḍasthaiḥ | bodhaḥ kastūrikayā deyaḥ karpūrasaṃyutayā || 16 ||
atra sahasracatuṣṭayamanyāni ca saptatisahasrāṇi | lakṣaṃ śatāni sapta viṃśatiyuktāni gandhānām || 17 ||
ekaikamekabhāgaṃ dvitricaturbhāgikairyutaṃ dravyaiḥ | ṣaḍgandhakaraṃ tadvaddvitricaturbhāgikaṃ kurute || 18 ||
dravyacatuṣṭayayogādgandhacaturviṃśatiryathaikasya | evaṃ śeṣāṇāmapi ṣaṇṇavatiḥ sarvapiṇḍo'tra || 19 ||
ṣoḍaśake dravyagaṇe caturvikalpena bhidyamānānām | aṣṭādaśa jāyante śatāni sahitāni viṃśatyā || 20 ||
ṣaṇṇavatibhedabhinnaścaturvikalpo gaṇo yatastasmāt | ṣaṇṇanavatiguṇaḥ kāryaḥ sā saṅkhyā bhavati gandhānām || 21 ||
pūrveṇa pūrveṇa gatena yuktaṃ sthānaṃ vināntyaṃ pravadanti saṅkhyām | icchāvikalpaiḥ kramaśo'bhinīya nīte nivṛttiḥ punaranyanītiḥ || 22 ||
dvitrīndriyāṣṭabhāgairaguruḥ patraṃ turuṣkaśaileyau | viṣayāṣṭapakṣadahanāḥ priyaṅgumustārasāḥ keśaḥ || 23 ||
spṛkkātvaktagarāṇāṃ māṃsyāśca kṛtaikasaptaṣaḍbhāgāḥ | saptartuvedacandrairmalayanakhaśrīkakundurukāḥ || 24 ||
ṣoḍaśake kacchapuṭe yathā tathā miśrite caturdravye | ye'trāṣṭādaśa bhāgāste'smin gandhādayo yogāḥ || 25 ||
[ miśritaiścaturdravyaiḥ ] nakhatagaraturuṣkayutā jātīkarpūramṛgakṛtobdodhāḥ | guḍanakhadhūpyā gandhāḥ kartavyāḥ sarvatobhadrāḥ || 26 ||
[ udbodhāḥ ] jātīphalamṛgakarpūrabodhitaiḥ sasahakāramadhusiktaiḥ | bahavo'tra pārijātāścaturbhiricchāparigṛhītaiḥ || 27 ||
sarjarasaśrīvāsakasamanvitā ye'tra sarvadhūpāstaiḥ | śrīsarjarasaviyuktaiḥ snānāni sabālaka tvagbhiḥ || 28 ||
[ sarvayogās | savālaka ] rodhrośīranatāgurumustāpatrapriyaṅguvanapathyāḥ | navakoṣṭhātkacchapuṭāddravyatritayaṃ samuddhṛtya || 29 ||
[ mustā ] candanaturuṣkabhāgau śuktyardhaṃ pādikā tu śatapuṣpā | kaṭuhiṅgulaguḍadhūpyāḥ kesaragandhāścaturaśītiḥ || 30 ||
saptāhaṃ gomūtre harītakīcūrṇasaṃyute kṣiptvā | gandhodake ca bhūyo vinikṣipeddantakāṣṭhāni || 31 ||
elātvakpatrāñjanamadhumaricairnāgapuṣpakuṣṭhaiśca | gandhāmbhaḥ kartavyaṃ kiñcitkālaṃ sthitānyasmin || 32 ||
jātīphalapatrailākarpūraiḥ kṛtayamaikaśikhibhāgaiḥ | avacūrnitāni bhānormarīcibhiḥ śoṣaṇīyāni || 33 ||
varṇaprasādaṃ vadanasya kāntiṃ vaiśadyamāsyasya sugandhitāṃ ca | saṃsevituḥ śrotrasukhāṃ ca vācaṃ kurvanti kāṣṭhānyasakṛdbhavānām || 34 ||
kāmaṃ pradīpayati rūpamabhivyanakti saubhāgyamāvahati vaktrasugandhitāṃ ca | ūrjaṃ karoti kaphajāṃśca nihanti rogāṃstāmbūlamevamaparāṃśca guṇān karoti || 35 ||
yuktena cūrṇena karoti rāgaṃ rāgakṣayaṃ pūgaphalātiriktam | cūrṇādhikaṃ vaktravigandhakāri patrādhikaṃ sādhu karoti gandham || 36 ||
patrādhikaṃ niśi hitaṃ saphalaṃ divā ca proktānyathākaraṇamasya viḍambanaiva | kakkolapūgalavalīphalapārijātairāmoditaṃ madamudā muditaṃ karoti || 37 ||

Chapter 77: strīpuṃsasamāyogādhyāyaḥ [strīpuṃsasamāyoga-adhyāya]

śastrena veṇīvinigūhitena vidūrathaṃ svā mahiṣī jaghāna | viṣapradigdhena ca nūpureṇa devī viraktā kila kāśirājam || 1 ||
evaṃ viraktā janayanti doṣānprāṇacchido'nyairanukīrtitaiḥ kim | raktāviraktāḥ puruṣairato'rthātparīkṣitavyāḥ pramadāḥ prayatnāt || 2 ||
snehaṃ manobhavakṛtaṃ kathayanti bhāvā | nābhībhujastanavibhūṣaṇadarśanāni | vastrābhisaṃyamanakeśavimokṣaṇāni 77.03dbhrūkṣepakampitakaṭākṣanirīkṣaṇāni || 3 ||
uccaiḥ ṣṭhīvanamutkaṭaprahasitaṃ śayyāsanotsarpaṇaṃ gātrāsphoṭanajṛmbhaṇāni sulabhadravyālpasamprārthanā | bālāliṅganacumbanānyabhimukhe sakhyāḥ samālokanaṃ dṛkpātaśca parāṅmukhe guṇakathā karṇasya kaṇḍūyanam || 4 ||
imāṃ ca vindyādanuraktaceṣṭāṃ priyāṇi vakti svadhanaṃ dadāti | vilokya saṃhṛṣyati vītaroṣā pramārṣṭi doṣān guṇakīrtanena || 5 ||
tanmitrapūjā tadaridviṣatvaṃ kṛtasmṛtiḥ proṣitadaurmanasyam | stanauṣṭhadānānyupagūhanaṃ ca svedo'tha cumbāprathamābhiyogaḥ || 6 ||
viraktaceṣṭā bhrukuṭīmukhatvaṃ parāṅmukhatvaṃ kṛtavismṛtiśca | asambhramo duṣparitoṣatā ca taddviṣṭamaitrī paruṣaṃ ca vākyam || 7 ||
[ bhṛkuṭī ] spṛṣṭvātha vālokya dhunoti gātraṃ karoti garvaṃ na ruṇaddhi yāntam | cumbāvirāme vadanaṃ pramārṣṭi paścātsamuttiṣṭhati pūrvasuptā || 8 ||
bhikṣuṇikā pravrajitā dāsī dhātrī kumārikā rajikā | mālākārī duṣṭāṅganā sakhī nāpitī dūtyaḥ || 9 ||
kulajanavināśaheturdūtyo yasmādataḥ prayatnena | tābhyaḥ striyo'bhirakṣyā vaṃśayaśomānavṛddhyartham || 10 ||
rātrīvihārajāgararogavyapadeśaparagṛhekṣaṇikāḥ | vyasanotsavāśca saṅketahetavasteṣu rakṣyāśca || 11 ||
ādau necchati nojjhati smarakathāṃ vrīḍāvimiśrālasā madhye hrīparivarjitābhyuparame lajjāvinamrānanā | bhāvairnaikavidhaiḥ karotyabhinayaṃ bhūyaśca yā sādarā buddhvā pumprakṛtiṃ ca yānucarati glānetaraiśceṣṭitaiḥ || 12 ||
strīṇāṃ guṇā yauvanarūpaveṣadākṣiṇyavijñānavilāsapūrvāḥ | strī ratnasaṃjñā ca guṇānvitāsu strīvyādhayo'nyāścaturasya puṃsaḥ || 13 ||
na grāmyavarṇairmaladigdhakāyā nindyāṅgasaṃbandhikathāṃ ca kuryāt | na cānyakāryasmaraṇaṃ rahaḥsthā mano hi mūlaṃ haradagdhamūrteḥ || 14 ||
śvāsaṃ manuṣyeṇa samaṃ tyajantī bāhūpadhānastanadānadakṣā | sugandhakeśā susamīparāgā supte'nusuptā prathamaṃ vibuddhā || 15 ||
duṣṭasvabhāvāḥ parivarjanīyā vimardakāleṣu ca na kṣamā yāḥ | yāsāmasṛgvāsitanīlapītamātāmravarṇaṃ ca na tāḥ praśastāḥ || 16 ||
yā svapnaśīlā bahuraktapittā pravāhinī vātakaphātiraktā | mahāśanā svedayutāṅgaduṣṭhā yā hrasvakeśī palitānvitā vā || 17 ||
[ atiriktā | ca ] māṃsāni yasyāśca calanti nāryā mahodarā khikkhiminī ca yā syāt | strīlakṣaṇe yāḥ kathitāśca pāpāstābhirna kuryātsaha kāmadharmam || 18 ||
śaśaśoṇitasaṅkāśaṃ lākṣārasasannikāśamathavā yat | prakṣālitaṃ virajyati yaccāsṛktadbhavecchuddham || 19 ||
yacchabdavedanāvarjitaṃ tryahātsannivartate raktam | tatpuruṣasamprayogādavicāraṃ garbhatāṃ yāti || 20 ||
na dinatrayaṃ niṣevyaṃ snānaṃ mālyānulepanaṃ strībhiḥ | snāyāccaturthadivase śāstroktenopadeśena || 21 ||
[ niṣevet | ca strī ] puṣyasnānauṣadhayo yāḥ kathitāstābhirambumiśrābhiḥ | snāyāttathātra mantraḥ sa eva yastatra nirdiṣṭaḥ || 22 ||
yugmāsu kila manuṣyā niśāsu nāryo bhavanti viṣamāsu | dīrghāyuṣaḥ surūpāḥ sukhinaśca vikṛṣṭayugmāsu || 23 ||
dakṣiṇapārśve puruṣo vāme nārī yamāv ubhayasaṃsthau | yadudaramadhyopagataṃ napuṃsakaṃ tanniboddhavyam || 24 ||
kendratrikoṇeṣu śubhasthiteṣu lagne śaśāṅke ca śubhaiḥ samete | pāpaistrilābhārigataiśca yāyātpuṃjanmayogeṣu ca samprayogam || 25 ||
na nakhadaśanavikṣatāni kuryādṛtusamaye puruṣaḥ striyāḥ kathañcit | ṛturapi daśa ṣaṭ ca vāsarāṇi prathamaniśātritayaṃ na tatra gamyam || 26 ||

Chapter 78: śayyāsanalakṣaṇādhyāyaḥ [śayyāsanalakṣaṇa-adhyāya]

sarvasya sarvakālaṃ yasmādupayogameti śāstramidam | rājñāṃ viśeṣato'taḥ śayanāsanalakṣaṇaṃ vakṣye || 1 ||
asanaspandanacandanaharidrasuradārutindukīśālāḥ | kāśmaryañjanapadmakaśākā vā śiṃśapā ca śubhāḥ || 2 ||
aśanijalānilahastiprapātitā madhuvihaṅgakṛtanilayāḥ | caityaśmaśānapathijordhvaśuṣkavallīnibaddhāśca || 3 ||
kaṇṭakino ye ca syurmahānadīsaṅgamodbhavā ye ca | surabhavanajāśca na śubhā ye cāparayāmyadikpatitāḥ || 4 ||
[ vā ye ] pratiṣiddhavṛkṣanirmitaśayanāsanasevanātkulavināśaḥ | vyādhibhayavyayakalahā bhavantyanarthā anekavidhāḥ || 5 ||
[ anarthāśca ] pūrvacchinnaṃ yadi vā dāru bhavettatparīkṣyamārambhe | yadyārohettasmin kumārakaḥ putrapaśudaṃ tat || 6 ||
sitakusumamattavāraṇadadhyakṣatapūrṇakumbharatnāni | maṅgalyānyanyāni ca dṛṣṭvārambhe śubhaṃ jñeyam || 7 ||
karmāṅgulaṃ yavāṣṭakamudarāsaktaṃ tuṣaiḥ parityaktam | aṅgulaśataṃ nṛpāṇāṃ mahatī śayyā jayāya kṛtā || 8 ||
navatiḥ saiva ṣaḍūnā dvādaśahīnā triṣaṭkahīnā ca | nṛpaputramantribalapatipurodhasāṃ syuryathāsaṅkhyam || 9 ||
ardhamato'ṣṭāṃśonaṃ viṣkambho viśvakarmaṇā proktaḥ | āyāmatryaṃśasamaḥ pādocchrāyaḥ sakukṣya śirāḥ || 10 ||
[ sakukṣi ] yaḥ sarvaḥ śrīparṇyā paryaṅko nirmitaḥ sa dhanadātā | asanakṛto rogaharastindukasāreṇa vittakaraḥ || 11 ||
yaḥ kevalaśiṃśapayā vinirmito bahuvidhaṃ sa vṛddhikaraḥ | candanamayo ripughno dharmayaśodīrghajīvitakṛt || 12 ||
yaḥ padmakaparyaṅkaḥ sa dīrghamāyuḥ śriyaṃ śrutaṃ vittam | kurute śālena kṛtaḥ kalyāṇaṃ śākaracitaśca || 13 ||
kevalacandanaracitaṃ kāñcanaguptaṃ vicitraratnayutam | adhyāsanparyaṅkaṃ vibudhairapi pūjyate nṛpatiḥ || 14 ||
anyena samāyuktā na tindukī śiṃśapā ca śubhaphaladā | na śrīparṇena ca devadāruvṛkṣo na cāpyasanaḥ || 15 ||
[ śrīparṇī na ] śubhadau tu śālaśākau parasparaṃ saṃyutau pṛthakcaiva | tadvatpṛthakpraśastau sahitau ca haridrakakadambau || 16 ||
[ śākaśālau ] sarvaḥ spandanaracito na śubhaḥ prāṇān hinasti cāmbakṛtaḥ | asano'nyadārusahitaḥ kṣipraṃ doṣān karoti bahūn || 17 ||
ambaspandanacandanavṛkṣāṇāṃ spandanācchubhāḥ pādāḥ | phalataruṇā śayanāsanamiṣṭaphalaṃ bhavati sarveṇa || 18 ||
gajadantaḥ sarveṣāṃ proktatarūṇāṃ praśasyate yoge | kāryo'laṅkāravidhirgajadantena praśastena || 19 ||
dantasya mūlaparidhiṃ dvirāyataṃ prohya kalpayeccheṣam | adhikamanūpacarāṇāṃ nyūnaṃ giricāriṇāṃ kiñcit || 20 ||
śrīvṛkṣavardhamānacchatradhvajacāmarānurūpeṣu | chede dṛṣṭeṣvārogyavijayadhanavṛddhisaukhyāni || 21 ||
[ śrīvatsa | arogya ] praharaṇasadṛśeṣu jayo nandyāvarte pranaṣṭadeśāptiḥ | loṣṭhe tu labdhapūrvasya bhavati deśasya samprāptiḥ || 22 ||
[ loṣṭe ] strīrūpe dhananāśo bhṛṅgāre'bhyutthite sutotpattiḥ | kumbhena nidhiprāptiryātrāvighnaṃ ca daṇḍena || 23 ||
[ svavināśo ] kṛkalāsakapibhujaṅgeṣvasubhikṣavyādhayo ripuvaśitvam | gṛdhrolūkadhvāṅkṣaśyenākāreṣu janamarakaḥ || 24 ||
[ vaśatvam ] pāśe'tha vā kabandhe nṛpamṛtyurjanavipatsrute rakte | kṛṣṇe śyāve rūkṣe durgandhe cāśubhaṃ bhavati || 25 ||
śuklaḥ samaḥ sugandhiḥ snigdhaśca śubhāvaho bhavecchedaḥ | aśubhaśubhacchedā ye śayaneṣvapi te tathā phaladāḥ || 26 ||
īṣāyoge dāru pradakṣiṇāgraṃ praśastamācāryaiḥ | apasavyaikadigagre bhavati bhayaṃ bhūtasañjanitam || 27 ||
ekenāvākśirasā bhavati hi pādena pādavaikalyam | dvābhyāṃ na jīryate'nnaṃ tricaturbhiḥ kleśavadhabandhāḥ || 28 ||
[ ekenāvākcchirasā ] suṣire'tha vā vivarṇe granthau pādasya śīrṣage vyādhiḥ | pāde kumbho yaśca granthau tasminnudararogaḥ || 29 ||
kumbhādhastājjaṅghā tatra kṛto jaṅghayoḥ karoti bhayam | tasyāścādharo'dhaḥ kṣayakṛddravyasya tatra kṛtaḥ || 30 ||
khuradeśe yo granthiḥ khuriṇāṃ pīḍākaraḥ sa nirdiṣṭaḥ | īṣāśīrṣaṇyośca tribhāgasaṃstho bhavenna śubhaḥ || 31 ||
niṣkuṭamatha kolākṣaṃ sūkaranayanaṃ ca vatsanābhaṃ ca | kālakamanyaddhundhukamiti kathitaśchidrasaṃkṣepaḥ || 32 ||
ghaṭavatsuṣiraṃ madhye saṅkaṭamāsye ca niṣkuṭaṃ chidram | niṣpāvamāṣamātraṃ nīlaṃ chidraṃ ca kolākṣam || 33 ||
sūkaranayanaṃ viṣamaṃ vivarṇamadhyardhaparvadīrghaṃ ca | vāmāvartaṃ bhinnaṃ parvamitaṃ vatsanābhākhyam || 34 ||
kālakasaṃjñaṃ kṛṣṇaṃ dhundhukamiti yadbhavedvinirbhinnam | dārusavarṇaṃ chidraṃ na tathā pāpaṃ samuddiṣṭam || 35 ||
niṣkuṭasaṇjñe dravyakṣayastu kolekṣaṇe kuladhvaṃsaḥ | śastrabhayaṃ sūkarake rogabhayaṃ vatsanābhākhye || 36 ||
kālakadhundhukasaṃjñaṃ kīṭairviddhaṃ ca na śubhadaṃ chidram | sarvaṃ granthipracuraṃ sarvatra na śobhanaṃ dāru || 37 ||
ekadrumeṇa dhanyaṃ vṛkṣadvayanirmitaṃ ca dhanyataram | tribhirātmajavṛddhikaraṃ caturbhirarthaṃ yaśaścāgryam || 38 ||
[ artho ] pañcavanaspatiracite pañcatvaṃ yāti tatra yaḥ śete | ṣaṭsaptāṣṭatarūṇāṃ kāṣṭhairghaṭite kulavināśaḥ || 39 ||

Chapter 79: ratnaparīkṣādhyāyaḥ [ratnaparīkṣa-adhyāya]

ratnena śubhena śubhaṃ bhavati nṛpāṇāmaniṣṭamaśubhena | yasmādataḥ parīkṣyaṃ daivaṃ ratnāśritam tajjñaiḥ || 1 ||
dvipahayavanitādīnāṃ svaguṇaviśeṣeṇa ratnaśabdo'sti | iha tūpalaratnānāmadhikāro vajrapūrvāṇām || 2 ||
ratnāni balāddaityāddadhīcito'nye vadanti jātāni | ke cidbhuvaḥ svabhāvādvaicitryaṃ prāhurupalānām || 3 ||
vajrendranīlamarakatakarketarapadmarāgarudhirākhyāḥ | vaidūryapulakavimalakarājamaṇisphatikaśaśikāntāḥ || 4 ||
[ vaiḍūrya ] saugandhikagomedakaśaṅkhamahānīlapuṣparāgākhyāḥ | brahmamaṇijyotīrasasasyakamuktāpravālāni || 5 ||
veṇātaṭe viśuddhaṃ śirīṣakusuma prabhaṃ ca kauśalakam | saurāṣṭrakamātāmraṃ kṛṣṇaṃ saurpārakaṃ vajram || 6 ||
[ upamaṃ ] īṣattāmraṃ himavati mataṅgajaṃ vallapuṣpasaṅkāśam | āpītaṃ ca kaliṅge śyāmaṃ pauṇḍreṣu sambhūtam || 7 ||
aindraṃ ṣaḍaśri śuklaṃ yāmyaṃ sarpāsyarūpamasitaṃ ca | kadalīkāṇḍanikāśaṃ vaiṣṇavamiti sarvasaṃsthānam || 8 ||
vāruṇamabalāguhyopamaṃ bhavetkarṇikārapuṣpanibham | śṛṅgāṭakasaṃsthānaṃ vyāghrākṣinibhaṃ ca hautabhujam || 9 ||
vāyavyaṃ ca yavopamamaśokakusumaprabhaṃ samuddiṣṭam | srotaḥ khaniḥ prakīrṇakamityākarasambhavastrividhaḥ || 10 ||
raktaṃ pītaṃ ca śubham rājanyānāṃ sitam dvijātīnām | śairīṣaṃ vaiśyānāṃ śūdrāṇāṃ śasyate'sinibham || 11 ||
sitasarṣapāṣṭakaṃ taṇḍulo bhavettaṇḍulaistu viṃśatyā | tulitasya dve lakṣe mūlyaṃ dvidvyūnite caitat || 12 ||
pādatryaṃśārdhonaṃ tribhāgapañcāṃśaṣoḍaśāṃśāśca | bhāgaśca pañcaviṃśaḥ śatikas sāhasrikaśceti || 13 ||
sarvadravyābhedyaṃ laghvambhasi tarati raśmivatsnighdam | taḍidanalaśakracāpopamaṃ ca vajraṃ hitāyoktam || 14 ||
kākapadamakṣikākeśadhātuyuktāni śarkarairviddham | dviguṇāśri dagdhakaluṣatrastaviśīrṇāni na śubhāni || 15 ||
[ śarkarā | digdha ] yāni ca budbudadalitāgracipiṭavāsīphalapradīrghāṇi | sarveṣāṃ caiteṣāṃ mūlyādbhāgo'ṣṭamo hāniḥ || 16 ||
vajraṃ na kiñcidapi dhārayitavyameke putrārthinībhirabalābhiruśanti tajjñāḥ | śṛṅgāṭakatripuṭadhānyakavatsthitaṃ yac śroṇīnibhaṃ ca śubhadaṃ tanayārthinīnām || 17 ||
svajanavibhavajīvitakṣayaṃ janayati vajramaniṣṭalakṣaṇam | aśaniviṣabhayārināśanaṃ śubhamupabhogakaraṃ ca bhūbhṛtām || 18 ||
[ urubhogakara ]

Chapter 80: muktālakṣaṇādhyāyaḥ [muktālakṣaṇa-adhyāya]

dvipabhujagaśuktiśaṅkhābhraveṇutimisūkaraprasūtāni | muktāphalāni teṣāṃ bahusādhu ca śuktijaṃ bhavati || 1 ||
siṃhalakapāralaukikasaurāṣṭrikatāmraparṇipāraśavāḥ | kauberapāṇḍyavāṭakahaimā ityākarāstvaṣṭau || 2 ||
[ hy ] bahusaṃsthānāḥ snigdhāḥ haṃsābhāḥ siṃhalākarāḥ sthūlāḥ | īṣattāmrāḥ śvetāstamoviyuktāśca tāmrākhyāḥ || 3 ||
[ snigdhā ] kṛṣṇāḥ śvetāḥ pītāḥ saśarkarāḥ pāralaukikā viṣamāḥ | na sthūlā nātyalpā navanītanibhāśca saurāṣṭrāḥ || 4 ||
jyotiṣmatyaḥ śubhrā guravo'timahāguṇāśca pāraśavāḥ | laghu jarjaraṃ dadhinibhaṃ bṛhaddvisaṃsthānamapi haimam || 5 ||
[ mantaḥ | bṛhadvisaṃsthānam ] viṣamaṃ kṛṣṇaśvetaṃ laghu kauberaṃ pramāṇatejovat | nimbaphalatripuṭadhānyakacūrṇāḥ syuḥ pāṇḍyavāṭabhavāḥ || 6 ||
[ kṛṣṇaṃ śvetam ] atasīkusumaśyāmam vaiṣṇavamaindraṃ śaśāṅkasaṅkāśam | haritālanibhaṃ vāruṇamasitaṃ yamadaivataṃ bhavati || 7 ||
pariṇatadāḍimagulikāguñjātāmraṃ ca vāyudaivatyam | nirdhūmānalakamalaprabhaṃ ca vijñeyamāgneyam || 8 ||
māṣakacatuṣṭayadhṛtasyaikasya śatāhatā tripañcāśat | kārṣāpaṇā nigaditā mūlyaṃ tejoguṇayutasya || 9 ||
māṣakadalahānyāto dvātriṃśadviṃśatistrayodaśa ca | aṣṭau ca śatāni śatatrayaṃ tripañcāśatā sahitam || 10 ||
pañcatriṃśaṃ śatamiti catvāraḥ kṛṣṇalā navatimūlyāḥ | sārdhāstisro guñjāḥ saptatimūlyaṃ dhṛtaṃ rūpam || 11 ||
guñjātrayasya mūlyaṃ pañcāśad rūpakā guṇayutasya | rūpakapañcatriṃśattrayasya guñjārdhahīnasya || 12 ||
paladaśabhāgo dharaṇaṃ tad yadi muktāstrayodaśa surūpāḥ | triśatī sapañcaviṃśā rūpakasaṅkhyā kṛtaṃ mūlyam || 13 ||
[ triṃśatī ] ṣoḍaśakasya dviśatī viṃśatirūpasya saptatiḥ saśatā | yatpañcaviṃśatidhṛtaṃ tasya śataṃ triṃśatā sahitam || 14 ||
triṃśatsaptatimūlyaṃ catvāriṃśacchatārdhamūlyaṃ ca | ṣaṣṭiḥ pañconā vā dharaṇam pañcāṣṭakaṃ mūlyam || 15 ||
[ mūlyā ] muktāśītyā triṃśacchatasya sā pañcarūpakavihīnā | dvitricatuḥpañcaśatā dvādaśaṣaṭpañcakatritayam || 16 ||
pikkāpiccārghārdhā ravakaḥ sikthaṃ trayodaśādyānām | saṃjṇāḥ parato nigarāścūrṇāścāśītipūrvāṇām || 17 ||
etadguṇayuktānāṃ dharaṇadhṛtānāṃ prakīrtitaṃ mūlyam | parikalpyamantarāle hīnaguṇāṇāṃ kṣayaḥ kāryaḥ || 18 ||
[ prakītitam ] kṛṣṇaśvetakapītakatāmrāṇāmīṣadapi ca viṣamāṇām | tryaṃśonam viṣamakapītayośca ṣaḍbhāgadalahīnam || 19 ||
airāvatakulajānāṃ puṣyaśravaṇendusūryadivaseṣu | ye cottarāyaṇabhavā grahaṇe'rkendvośca bhadrebhāḥ || 20 ||
teṣāṃ kila jāyante muktāḥ kumbheṣu saradakośeṣu | bahavo bṛhatpramāṇā bahusaṃsthānāḥ prabhāyuktāḥ || 21 ||
naiṣāmarghaḥ kāryo na ca vedho'tīva te prabhāyuktāḥ | sutavijayārogyakarā mahāpavitrā dhṛtā rājñām || 22 ||
daṃṣṭrāmūle śaśikāntisaprabhaṃ bahuguṇaṃ ca vārāham | timijaṃ matsyākṣībhaṃ bṛhatpavitraṃ bahuguṇaṃ ca || 23 ||
varṣopalavajjātaṃ vāyuskandhācca saptamādbhraṣṭam | hriyate kila khāddivyaistaḍitprabhaṃ meghasambhūtam || 24 ||
takṣakavāsukikulajāḥ kāmagamā ye ca pannagāsteṣām | snigdhā nīladyutayo bhavanti muktāḥ phaṇasyānte || 25 ||
śaste'vanipradeśe rajatamaye bhājane sthite ca yadi | varṣati devo'kasmāttajjñeyaṃ nāgasambhūtam || 26 ||
apaharati viṣamalakṣmīṃ kṣapayati śatrūnyaśo vikāśayati | bhaujaṅgaṃ nṛpatīnāṃ dhṛtamakṛtārghaṃ vijayadaṃ ca || 27 ||
karpūrasphaṭikanibhaṃ cipiṭaṃ viṣamaṃ ca veṇujaṃ jñeyam | śaṅkhodbhavaṃ śaśinibhaṃ vṛttaṃ bhrājiṣṇu ruciraṃ ca || 28 ||
śaṅkhatimiveṇuvāraṇavarāhabhujagābhrajānyavaidyāni | amitaguṇatvāccaiṣāmarghaḥ śāstre na nirdiṣṭaḥ || 29 ||
[ avaidhyāni avedyāni ] etāni sarvāṇi mahāguṇāni sutārthasaubhāgyayaśaskarāṇi | rugśokahantṝṇi ca pārthivānāṃ muktāphalānīpsitakāmadāni || 30 ||
surabhūṣaṇaṃ latānāṃ sahasramaṣṭottaraṃ caturhastam | inducchando nāmnā vijayacchandastadardhena || 31 ||
[ indracchando ] śatamaṣṭayutaṃ hāro devacchando hyaśītirekayutā | aṣṭāṣṭako'rdhahāro raśmikalāpaśca navaṣaṭkaḥ || 32 ||
dvātriṃśatā tu guccho viṃśatyā kīrtito'rdhagucchākhyaḥ | ṣoḍaśabhirmāṇavako dvādaśabhiścārdhamāṇavakaḥ || 33 ||
mandarasaṃjño'ṣṭābhiḥ pañcalatā hāraphalakamityuktam | saptāviṃśatimuktā hasto nakṣatramāleti || 34 ||
antaramaṇisaṃyuktā maṇisopānaṃ suvarṇagulikairvā | taralakamaṇimadhyaṃ tadvijñeyaṃ cāṭukāramiti || 35 ||
ekāvalī nāma yatheṣṭasaṅkhyā hastapramāṇā maṇiviprayuktā | saṃyojitā yā maṇinā tu madhye yaṣṭīti sā bhūṣaṇavidbhiruktam || 36 ||

Chapter 81: padmarāgalakṣaṇādhyāyaḥ [padmarāgalakṣaṇa-adhyāya]

saugandhikakuruvindasphaṭikebhyaḥ padmarāgasambhūtiḥ | saugandhikajā bhramarāñjanābjajambūrasadyutayaḥ || 1 ||
[ padmarāgo sambhūtiḥ ] kuruvindabhavāḥ śabalā mandadyutayaśca dhātubhirviddhāḥ | sphaṭikabhavā dyutimanto nānāvarṇā viśuddhāśca || 2 ||
snigdhaḥ prabhānulepī svaccho'rciṣmān guruḥ susaṃsthānaḥ | antaḥprabho'tirāgo maṇiratnaguṇāḥ samastānām || 3 ||
[ atirāgā ] kaluṣā mandadyutayo lekhākīrṇāḥ sadhātavaḥ khaṇḍāḥ | durviddhā na manojñāḥ saśarkarāśceti maṇidoṣāḥ || 4 ||
bhramaraśikhikaṇṭhavarṇo dīpaśikhāsaprabho bhujaṅgānām | bhavati maṇiḥ kika mūrdhani yo'nargheyaḥ sa vijñeyaḥ || 5 ||
yastaṃ bibharti manujādhipatirna tasya doṣā bhavanti viṣarogakṛtāḥ kadā cit | rāṣṭre ca nityamabhivarṣati tasya devaḥ śatrūṃśca nāśayati tasya maṇeḥ prabhāvāt || 6 ||
ṣaḍviṃśatiḥ sahasrāṇyekasya maṇeḥ palapramāṇasya | karṣatrayasya viṃśatirupadiṣṭā padmarāgasya || 7 ||
ardhapalasya dvādaśa karṣasya ekasya ṣaṭsahasrāṇi | yaccāṣṭamāṣakadhṛtaṃ tasya sahasratrayaṃ mūlyam || 8 ||
māṣakacatuṣṭayaṃ daśaśatakrayaṃ dvau tu pañcaśatamūlyau | parikalpyamantarāle mūlyaṃ hīnādhikaguṇānām || 9 ||
varṇanyūnasyārdhaṃ tejohīnasya mūlyamaṣṭāṃśam | alpaguṇo bahudoṣo mūlyātprāpnoti viṃśāṃśam || 10 ||
ādhūmraṃ vraṇabahulaṃ svalpaguṇaṃ cāpnuyāddviśatabhāgam | iti padmarāgamūlyaṃ pūrvācāryaiḥ samuddiṣṭam || 11 ||

Chapter 82: marakatalakṣaṇādhyāyaḥ [marakatalakṣaṇa-adhyāya]

śukavaṃśapatrakadalīśirīṣakusumaprabhaṃ guṇopetam | surapitṛkārye marakatamatīva śubhadaṃ nṛṇāṃ vihitam || 1 ||
[ rakatam | vidhṛtam ]

Chapter 83: dīpalakṣaṇādhyāyaḥ [dīpalakṣaṇa-adhyāya]

vāmāvarto malinakiraṇaḥ sasphuliṅgo'lpamūrtiḥ kṣipraṃ nāśaṃ vrajati vimalasnehavartyanvito'pi | dīpaḥ pāpaṃ kathayati phalaṃ śabdavānvepanaśca vyākīrṇārcirviśalabhamarudyaśca nāśaṃ prayāti || 1 ||
dīpaḥ saṃhatamūrtirāyatatanurnirvepano dīptimānniḥśabdo ruciraḥ pradakṣiṇagatirvaidūrya hemadyutiḥ | lakṣmīṃ kṣipramabhivyanakti suciraṃ yaścodyataṃ dīpyate śeṣaṃ lakṣaṇamagnilakṣaṇasamaṃ yojyaṃ yathāyuktitaḥ || 2 ||
[ vaiḍūrya | ruciraṃ | suciram ]

Chapter 84: dantakāṣṭhalakṣaṇādhyāyaḥ [dantakāṣṭhalakṣaṇa-adhyāya]

vallīlatāgulmataruprabhedaiḥ syurdantakāṣṭhāni sahasraśo yaiḥ | phalāni vācyānyatha tatprasaṅgo mā bhūdato vacmyatha kāmikāni || 1 ||
[ ati ] ajñātapūrvāṇi na dantakāṣṭhānyadyānna patraiśca samanvitāni | na yugmaparvāṇi na pāṭitāni na cordhvaśuṣkāṇi vinā tvacā ca || 2 ||
vaikaṅkataśrīphalakāśmarīṣu brāhmī dyutiḥ kṣematarau sudārāḥ | vṛddhirvaṭe'rke pracuraṃ ca tejaḥ putrā madhūke saguṇāḥ priyatvam || 3 ||
[ kakubhe ] lakṣmīḥ śirīṣe ca tathā karañje plakṣe'rthasiddhiḥ samabhīpsitā syāt | mānyatvamāyāti janasya jātyāṃ prādhānyamaśvatthatarau vadanti || 4 ||
ārogyamāyurbadarībṛhatyoraiśvaryavṛddhiḥ khadire sabilve | dravyāṇi ceṣṭānyatimuktake syuḥ prāpnoti tānyeva punaḥ kadambe || 5 ||
nīpe arthāptiḥ karavīre'nnalabdhirbhāṇḍīre syādannamevaṃ prabhūtam | śamyāṃ śatrūnapahantyarjune ca śyāmāyāṃ ca dviṣatāmeva nāśaḥ || 6 ||
[ nimbe | idameva ] śāle'śvakarṇe ca vadanti gauravaṃ sabhadradārāvapi cāṭarūṣake | vāllabhyamāyāti janasya sarvataḥ priyaṅgvapāmārgasajambudāḍimaiḥ || 7 ||
udaṅmukhaḥ prāṅmukha eva vābdaṃ kāmaṃ yatheṣṭhaṃ hṛdaye niveśya | adyādanindan ca sukhopaviṣṭaḥ prakṣālya jahyācca śucipradeśe || 8 ||
[ yatheṣṭaṃ | anindyaṃ ] abhimukhapatitaṃ praśāntadiksthaṃ śubhamatiśobhanamūrdhvasaṃsthitaṃ yat | aśubhakaramato'nyathā pradiṣṭaṃ sthitapatitaṃ ca karoti mṛṣṭamannam || 9 ||

Chapter 85: śākunādhyāyaḥ [śākuna-adhyāya]

yacchakraśukravāgīśakapiṣṭhalagarutmatām | matebhyaḥ prāha ṛṣabho bhāgurerdevalasya ca || 1 ||
[ śukraśakra ] bhāradvājamataṃ dṛṣṭvā yacca śrīdravyavardhanaḥ | āvantikaḥ prāha nṛpo mahārājādhirājakaḥ || 2 ||
saptarṣīṇāṃ mataṃ yacca saṃskṛtaṃ prākṛtaṃ ca yat | yāni coktāni gargādyairyātrākāraiśca bhūribhiḥ || 3 ||
tāni dṛṣṭvā cakāremaṃ sarvaśākunasaṃgraham | varāhamihiraḥ prītyā śiṣyāṇāṃ jñānamuttamam || 4 ||
anyajanmāntarakṛtaṃ karma puṃsāṃ śubhāśubham | yattasya śakunaḥ pākaṃ nivedayati gacchatām || 5 ||
grāmāraṇyāmbubhūvyomadyuniśobhayacāriṇaḥ | rutayātekṣitokteṣu grāhyāḥ puṃstrīnapuṃsakāḥ || 6 ||
[ strīpunnapuṃsakāḥ ] pṛthagjātyanavasthānādeṣāṃ vyaktirna lakṣyate | sāmānyalakṣaṇoddeśe ślokāv ṛṣikṛtāvimau || 7 ||
pīnonnatavikṛṣṭāṃsāḥ pṛthugrīvāḥ suvakṣasaḥ | svalpagambhīravirutāḥ puṃāṃsaḥ sthiravikramāḥ || 8 ||
tanūraskaśirogrīvāḥ sūkṣmāsyapadavikramāḥ | prasaktamṛdubhāṣiṇyaḥ striyo'to'nyannapuṃsakam || 9 ||
grāmāraṇyapracārādyaṃ lokādevopalakṣayet | saṃcikṣipsurahaṃ vacmi yātrāmātraprayojanam || 10 ||
pathyātmānaṃ nṛpaṃ sainye pure coddiśya devatām | sārthe pradhānaṃ sāmye syājjātividyāvayo'dhikam || 11 ||
[ sāmyaṃ ] muktaprāptaiṣyadarkāsu phalaṃ dikṣu tathāvidham | aṅgāradīptadhūminyastāśca śāntāstato'parāḥ || 12 ||
[ aṅgāri | aparā | aparāḥ ] tatpañcamadiśāṃ tulyaṃ śubhaṃ traikālyamādiśet | pariśeṣadiśorvācyaṃ yathāsannaṃ śubhāśubham || 13 ||
[ pariśeṣayor ] śīghramāsannanimnasthaiścirādunnatadūragaiḥ | sthānavṛddhyupaghātācca tadvadbrūyātphalaṃ punaḥ || 14 ||
kṣaṇatithyuḍuvātārkairdevadīpto yathottaram | kriyādīpto gatisthānabhāvasvaraviceṣṭitaiḥ || 15 ||
daśadhaivaṃ praśānto'pi saumyastṛṇaphalāśanaḥ | māṃsāmedhyāśane raudro vimiśro'nnāśanaḥ smṛtaḥ || 16 ||
harmyaprāsādamaṅgalyamanojñasthānasaṃsthitāḥ | śreṣṭhā madhurasakṣīraphalapuṣpadrumeṣu ca || 17 ||
svakāle giritoyasthā balino dyuniśācarāḥ | klībastrīpuruṣā jñeyā balinaḥ syuryathottaram || 18 ||
[ puruśāśca eṣāṃ ] javajātibalasthānaharṣasattvasvarānvitāḥ | svabhūmāvanulomāśca tadūnāḥ syurvivarjitāḥ || 19 ||
kukkuṭebhapirilyaśca śikhivañjulachikkarāḥ | balinaḥ siṃhanādaśca kūṭapūrī ca pūrvataḥ || 20 ||
kroṣṭukolūkahārītakākakokarkṣapiṅgalāḥ | kapotaruditākrandakrūraśabdāśca yāmyataḥ || 21 ||
gośaśakrauñcalomāśahaṃsotkrośakapiñjalāḥ | viḍālotsavavāditragītahāsāśca vāruṇāḥ || 22 ||
śatapatrakuraṅgākhumṛgaikaśaphakokilāḥ | cāṣaśalyakapuṇyāhaghaṇṭāśaṅkharavā udak || 23 ||
na grāmyo'raṇyago grāhyo nāraṇyo grāmyasaṃsthitaḥ | divācaro na śarvaryāṃ na ca naktaṃcaro divā || 24 ||
[ grāmasaṃsthitaḥ ] dvandvarogārditatrastāḥ kalahāmiṣakāṅkṣiṇaḥ | āpagāntaritā mattā na grāhyāḥ śakunāḥ kva cit || 25 ||
rohitāśvājavāleyāḥ kuraṅgoṣṭramṛgāḥ śaśaḥ | niṣphalāḥ śiśire jñeyā vasante kākakokilau || 26 ||
[ vāleyakuraṅga ] na tu bhādrapade grāhyāḥ sūkaraśvavṛkādayaḥ | śāradyābjādagokrauñcāḥ śrāvaṇe hasticātakau || 27 ||
[ śaradya ] vyāghrarkṣavānaradvīpimahiṣāḥ sabileśayāḥ | hemante niṣphalā jñeyā bālāḥ sarve vimānuṣāḥ || 28 ||
aindrānaladiśormadhye tribhāgeṣu vyavasthitāḥ | kośādhyakṣānalājīvitapoyuktāḥ pradakṣiṇam || 29 ||
śilpī bhikṣurvivastrā strī yāmyānaladigantare | parataścāpi mātaṅgagopadharmasamāśrayāḥ || 30 ||
nairṛtīvāruṇīmadhye pramadāsūtitaskarāḥ | śauṇḍikaḥ śākunī hiṃsro vāyavyāpaścimāntare || 31 ||
[ vāyavya ] viṣaghātakagosvāmikuhakajñāstataḥ param | dhanavānīkṣaṇīkaśca mālākāraḥ paraṃ tataḥ || 32 ||
vaiṣṇavaścarakaścaiva vājināṃ rakṣaṇe rataḥ | dvātriṃśadevaṃ bhedāḥ syuḥ pūrvadigbhiḥ sahoditāḥ || 33 ||
[ evaṃ dvātriṃśato ] rājā kumāro netā ca dūtaḥ śreṣṭhī caro dvijaḥ | rājādhyakṣaśca pūrvādyāḥ kṣatriyādyāścaturdiśam || 34 ||
[ gajādhyakṣaś ] gacchatastiṣṭhato vāpi diśi yasyāṃ vyavasthitaḥ | virauti śakuno vācyastaddigjena samāgamaḥ || 35 ||
bhinnabhairavadīnārtaparuṣakṣāmajarjarāḥ | svanā neṣṭāḥ śubhāḥ śāntahṛṣṭaprakṛtipūritāḥ || 36 ||
[ svarā | śāntā ] śivā śyāmā ralā chucchuḥ piṅgalā gṛhagodhikā | sūkarī parapuṣṭā ca punnāmānaśca vāmataḥ || 37 ||
strīsaṃjñā bhāsabhaṣakakapiśrīkarṇadhikkarāḥ | śikhiśrīkaṇṭhapippīkaruruśyenāśca dakṣiṇāḥ || 38 ||
[ chikkarāḥ ] kṣveḍāsphoṭitapuṇyāhagītaśaṅkhāmbuniḥsvanāḥ | satūryādhyayanāḥ puṃvatstrīvadanyā giraḥ śubhāḥ || 39 ||
grāmau madhyamaṣaḍjau tu gāndhāraśceti śobhanāḥ | ṣaḍjamadhyamagāndhārā ṛṣabhaśca svarā hitāḥ || 40 ||
[ ṣaḍjā ] rutakīrtanadṛṣṭeṣu bhāradvājājabarhiṇaḥ | dhanyā nakulacāṣau ca saraṭaḥ pāpado'grataḥ || 41 ||
jāhakāhiśaśakroḍagodhānāṃ kīrtanaṃ śubham | rutaṃ sandarśanaṃ neṣṭaṃ pratīpaṃ vānararkṣayoḥ || 42 ||
[ ratasandarśanaṃ ] ojāḥ pradakṣiṇaṃ śastā mṛgāḥ sanakulāṇḍajāḥ | cāṣaḥ sanakulo vāmo bhṛgurāhāparāhṇataḥ || 43 ||
chikkaraḥ kūṭapūrī ca pirilī cāhni dakṣiṇāḥ | apasavyāḥ sadā śastā daṃṣṭriṇaḥ sabileśayāḥ || 44 ||
śreṣṭhe hayasite prācyāṃ śavamāṃse ca dakṣiṇe | kanyakādadhinī paścādudaggoviprasādhavaḥ || 45 ||
jālaśvacaraṇau neṣṭau prāg yāmyau śastraghātakau | paścādāsavaṣaṇḍhau ca khalāsanahalānyudak || 46 ||
karmasaṅgamayuddheṣu praveśe naṣṭamārgaṇe | yānavyastagatā grāhyā viśeṣaścātra vakṣyate || 47 ||
divā prasthānavadgrāhyāḥ kuraṅgaruruvānarāḥ | ahnaśca prathame bhāge cāṣavañjulakukkuṭāḥ || 48 ||
paścime śarvarībhāge naptṛkolūkapiṅgalāḥ | sarva eva viparyastā grāhyāḥ sārtheṣu yoṣitām || 49 ||
nṛpasandarśane grāhyaḥ praveśe'pi prayāṇavat | giryaraṇyapraveśeṣu nadīnāṃ cāvagāhane || 50 ||
[ praveśe ca ] vāmadakṣiṇagau śastau yau tu tāvagrapṛṣṭhagau | kriyādīptau vināśāya yātuḥ parighasaṃjñitau || 51 ||
tāveva tu yathābhāgaṃ praśāntarutaceṣṭitau | śakunau śakunadvārasaṃjñitāvarthasiddhaye || 52 ||
ke cittu śakunadvāramicchantyubhayataḥ sthitaiḥ | śakunairekajātīyaiḥ śāntaceṣṭāvirāvibhiḥ || 53 ||
visarjayati yadyeka ekaśca pratiṣedhati | sa virodho'śubho yāturgrāhyo yo balavattaraḥ || 54 ||
[ vā ] pūrvaṃ prāveśiko bhūtvā punaḥ prāsthāniko bhavet | sukhena siddhimācaṣṭe praveśe tadviparyayāt || 55 ||
[ prāveśeko | tadviparyayaḥ ] visarjya śakunaḥ pūrvaṃ sa eva niruṇaddhi cet | prāha yāturarermṛtyuṃ ḍamaraṃ rogameva vā || 56 ||
apasavyāstu śakunā dīptā bhayanivedinaḥ | ārambhe śakuno dīpto varṣāntastadbhayaṅkaraḥ || 57 ||
tithivāyvarkabhasthānaceṣṭādīptā yathākramam | dhanasainyabalāṅgeṣṭakarmaṇāṃ syurbhayaṅkarāḥ || 58 ||
jīmūtadhvanidīpteṣu bhayaṃ bhavati mārutāt | ubhayoḥ sandhyayordīptāḥ śastrodbhavabhayaṅkarāḥ || 59 ||
citikeśakapāleṣu mṛtyubandhavadhapradāḥ | kaṇṭakīkāṣṭhabhasmasthāḥ kalahāyāsaduḥkhadāḥ || 60 ||
aprasiddhiṃ bhayaṃ vāpi niḥsārāśmavyavasthitāḥ | kurvanti śakunā dīptāḥ śāntā yāpyaphalāstu te || 61 ||
asiddhisiddhidau jñeyau nirhārāhāra kāriṇau | sthānād ruvanvrajed yātrāṃ śaṃsate tvanyathāgamam || 62 ||
[ nirhādāhāra ] kalahaḥ svaradīpteṣu sthānadīpteṣu vigrahaḥ | uccamādau svaraṃ kṛtvā nīcaṃ paścācca doṣakṛt || 63 ||
[ moṣakṛt ] ekasthāne ruvandīptaḥ saptāhādgrāmaghātakaḥ | puradeśanarendrāṇāmṛtvardhāyanavatsarāt || 64 ||
[ grāmaghātakṛt ] sarve durbhikṣakartāraḥ svajātipiśitāśinaḥ | sarpamūṣakamārjārapṛthulomavivarjitāḥ || 65 ||
[ aśanāḥ | pṛthuroma ] parayoniṣu gacchanto maithunaṃ deśanāśanāḥ | anyatra vesarotpatternṛṇāṃ cājātimaithunāt || 66 ||
bandhaghātabhayāni syuḥ pādorūmastakāntigaiḥ | śaṣpāpaḥ piśitānnādairdoṣavarṣakṣayagrahāḥ || 67 ||
[ apaśaṣpa | varṣamoṣakṣata doṣavarṣakṣata ] krūrogradoṣaduṣṭaiśca pradhānanṛpavṛttakaiḥ | cirakālena dīptādyāsvāgamo dikṣu tannṛṇām || 68 ||
[ cirakālaiśca ] sadravyo balavāṃśca syātsadravyasyāgamo bhavet | dyutimānvinataprekṣī saumyo dāruṇavṛttakṛt || 69 ||
vidiksthaḥ śakuno dīpto vāmasthenānuvāśitaḥ | striyāḥ saṃgrahaṇaṃ prāha taddigākhyātayonitaḥ || 70 ||
śāntaḥ pañcamadīptena viruto vijayāvahaḥ | dignarāgamakārī vā doṣakṛttadviparyaye || 71 ||
vāmasavyagato madhyaḥ prāha svaparayorbhayam | maraṇaṃ kathayanti ete sarve samavirāviṇaḥ || 72 ||
[ ruto ] vṛkṣāgramadhyamūleṣu gajāśvarathikāgamaḥ | dīrghābjamuṣitāgreṣu naranauśibikāgamaḥ || 73 ||
śakaṭenonnatasthe vā chāyāsthe chatrasaṃyute | ekatripañcasaptāhātpūrvādyāsvantarāsu ca || 74 ||
[ ca | chatrasamyutaḥ ] surapatihutavahayamanirṛtivaruṇapavanendusaṅkarāḥ kramaśaḥ | prācyādyānāṃ patayo diśaḥ pumāṃso'ṅganā vidiśaḥ || 75 ||
tarutālīvidalāmbarasalilajaśaracarmapaṭṭalekhāḥ syuḥ | dvātriṃśatpravibhakte dikcakre teṣu kāryāṇi || 76 ||
vyāyāmaśikhinikūjitakalahāmbhonigaḍamantragośabdāḥ | varṇāstu raktapītakakṛṣṇasitāḥ koṇagā miśrāḥ || 77 ||
[ ca ] cihnaṃ dhvajo dagdhamatha śmaśānaṃ darī jalaṃ parvatayajñaghoṣāḥ | eteṣu saṃyogabhayāni vindyādanyāni vā sthānavikalpitāni || 78 ||
strīṇāṃ vikalpā bṛhatī kumārī vyaṅgā vigandhā tvatha nīlavastrā | kustrī pradīrghā vidhavā ca tāśca saṃyogacintā parivedikāḥ syuḥ || 79 ||
pṛcchāsu rūpyakanakāturabhāminīnāṃ meṣāvyayānamakhagokulasaṃśrayāsu | nyagrodharaktatarurodhrakakīcakākhyāścūtadrumāḥ khadirabilvanagārjunāśca || 80 ||

Chapter 86: śākune'ntaracakrādhyāyaḥ [ntaracakra-adhyāya]

aindryāṃ diśi śāntāyāṃ viruvannṛpasaṃśritāgamaṃ vakti | pūjālābhaṃ maṇiratnadravyasamprāptim || 1 ||
[ śakuniḥ ] tadanantaradiśi kanakāgamo bhavedvāñchitārthasiddhiśca | āyudhadhanapūgaphalāgamastṛtīye bhavedbhāge || 2 ||
snigdhadvijasya sandarśanaṃ caturthe tathāhitāgneśca | koṇe'nujīvibhikṣupradarśanaṃ kanakalohāptiḥ || 3 ||
yāmyenādye nṛpaputradarśanaṃ siddhirabhimatasyāptiḥ | parataḥ strīdharmāptiḥ sarṣapayavalabdhirapyuktā || 4 ||
koṇāccaturthakhaṇḍe labdhirdravyasya pūrvanaṣṭasya | yadvā tadvā phalamapi yātrāyāṃ prāpnuyād yātā || 5 ||
yātrāsiddhiḥ samadakṣiṇena śikhimahiṣakukkuṭāptiśca | yāmyāddvitīyabhāge cāraṇasaṅgaḥ śubhaṃ prītiḥ || 6 ||
ūrdhvaṃ siddhiḥ kaivartasaṅgamo mīnatittirādyāptiḥ | pravrajitadarśanaṃ tatpare ca pakvānnaphalalabdhiḥ || 7 ||
nairṛtyāṃ strīlābhasturagālaṅkāradūtalekhāptiḥ | parato'sya carmatatśilpidarśanaṃ carmamayalabdhiḥ || 8 ||
vānarabhikṣuśravaṇāvalokanaṃ nairṛtāttṛtīyāṃśe | phalakusumadantaghaṭitāgamaśca koṇāccaturthāṃśe || 9 ||
vāruṇyāmarṇavajātaratnavaidūryamaṇimayaprāptiḥ | parato'taḥ śabaravyādhacaurasaṅgaḥ piśitalabdhiḥ || 10 ||
[ vaiḍūrya ] parato'pi darśanaṃ vātarogiṇāṃ candanāguruprāptiḥ | āyudhapustakalabdhistadvṛttisamāgamaścordhvam || 11 ||
vāyavye phenakacāmaraurṇikāptiḥ sameti kāyasthaḥ | mṛnmayalābho'nyasminvaitālikaḍiṇḍibhāṇḍānām || 12 ||
vāyavyācca tṛtīye mitreṇa samāgamo dhanaprāptiḥ | vastrāśvāptirataḥ paramiṣṭasuhṛtsamprayogaśca || 13 ||
dadhitaṇḍulalājānāṃ labdhirudagdarśanaṃ ca viprasya | arthāvāptiranantaramupagacchati sārthavāhaśca || 14 ||
veśyāvaṭudāsasamāgamaḥ pare śuklapuṣpaphalalabdhiḥ | ata ūrdhvaṃ citrakarasya darśanaṃ citravastrāptiḥ || 15 ||
[ śuṣka | ataḥ paraṃ | vastrasamprāptiḥ ] aiśānyāṃ devalakopasaṅgamo dhānyaratnapaśulabdhiḥ | prākprathame vastrāptiḥ samāgamaścāpi bandhakyā || 16 ||
rajakena samāyogo jalajadravyāgamaśca parato'taḥ | hastyupajīvisamājaścāsmāddhanahastilabdhiśca || 17 ||
dvātriṃśatpravibhaktaṃ dikcakraṃ vāstuvatsanemyuktam | aranābhisthairantaḥ phalāni navadhā vikalpyāni || 18 ||
[ vāstubandhane apyuktam ] nābhisthe bandhusuhṛtsamāgamastuṣṭiruttamā bhavati | prāg raktapaṭṭavastrāgamastvare nṛpatisaṃyogaḥ || 19 ||
āgneye kaulikatakṣapārikarmāśvasūtasaṃyogaḥ | labdhiśca tatkṛtānāṃ dravyāṇāmaśvalabdhirvā || 20 ||
nemībhāgaṃ buddhvā nābhībhāgaṃ ca dakṣiṇe yo'raḥ | dhārmikajanasaṃyogastatra bhaveddharmalābhaśca || 21 ||
usrākrīḍakakāpālikāgamo nairṛte samuddiṣṭaḥ | vṛṣabhasya cātra labdhirmāṣakulatthādyamaśanaṃ ca || 22 ||
aparasyāṃ diśi yo'rastatrāsaktiḥ kṛṣīvalairbhavati | sāmudradravyasusārakācaphalamadyalabdhiśca || 23 ||
bhāravahatakṣabhikṣukasandarśanamapi ca vāyudiksaṃsthe | tilakakusumasya labdhiḥ sanāgapunnāgakusumasya || 24 ||
kauberyāṃ diśi yo'rastatrastho vittalābhamākhyāti | bhāgavatena samāgamanamācaṣṭe pītavastraiśca || 25 ||
[ śakunaḥ śāntāyāṃ | samāgamam ] aiśāne vratayuktā vanitā sandarśanaṃ samupayāti | labdhiśca parijñeyā kṛṣṇāyaḥ śastraghaṇṭānām || 26 ||
[ kṛṣṇāyovastra ] yāmye'ṣṭāṃśe paścāddviṣaṭtrisaptāṣṭameṣu madhyaphalā | saumyena ca dvitīye śeṣeṣvatiśobhanā yātrā || 27 ||
abhyantare tu nābhyāṃ śubhaphaladā bhavati ṣaṭsu cāreṣu | vāyavyānairṛtayorarayoḥ kleśāvahā yātrā || 28 ||
[ ?ubhayyoḥ ] śāntāsu dikṣu phalamidamuktaṃ dīptāsvato'bhidhāsyāmi | aindryāṃ bhayaṃ narendrātsamāgamaścaiva śātrūṇām || 29 ||
tadanantaradiśi nāśaḥ kanakasya bhayaṃ suvarṇakārāṇām | arthakṣayastṛtīye kalahaḥ śastraprakopaśca || 30 ||
agnibhayaṃ ca caturthe bhayamāgneye ca bhavati caurebhyaḥ | koṇādapi dvitīye dhanakṣayo nṛpasutavināśaḥ || 31 ||
pramadāgarbhavināśastṛtīyabhāge bhaveccaturthe ca | hairaṇyakakārukayoḥ pradhvaṃsaḥ śastrakopaśca || 32 ||
atha pañcame nṛpabhayaṃ mārīmṛtadarśanaṃ ca vaktavyam | ṣaṣṭhe tu bhayaṃ jñeyaṃ gandharvāṇāṃ saḍombānām || 33 ||
dhīvaraśākunikānāṃ saptamabhāgādbhayaṃ bhavati dīpte | bhojanavighāta ukto nirgranthabhayaṃ ca tatparataḥ || 34 ||
[ bhāge ] kalaho nairṛtabhāge raktasrāvo'tha śastrakopaśca | aparādye carmakṛtaṃ vinaśyate carmakārabhayam || 35 ||
tadanantaraṃ parivrāṭśravaṇabhayaṃ tatpare tvanaśanabhayam | vṛṣṭibhayaṃ vāruṇye śvataskarāṇāṃ bhayaṃ parataḥ || 36 ||
[ tadanantare ] vāyugrastavināśaḥ pare pare śastrapustavārtānām | koṇe pustakanāśaḥ pare viṣastenavāyubhayam || 37 ||
[ vārttānām ] parato vittavināśo mitraiḥ saha vigrahaśca vijñeyaḥ | tasyāsanne'śvavadho bhayamapi ca purodhasaḥ proktam || 38 ||
goharaṇaśastraghātāv udakpare sārthaghātadhananāśau | āsanne ca śvabhayaṃ vrātyadvijadāsagaṇikānām || 39 ||
aiśānasyāsanne citrāmbaracitrakṛdbhayaṃ proktam | aiśāne tvagnibhayaṃ dūṣaṇamapyuttamastrīṇām || 40 ||
prāktasyaivāsanne duḥkhotpattiḥ striyā vināśaśca | bhayamūrdhvaṃ rajakānāṃ vijñeyaṃ kācchikānāṃ ca || 41 ||
hastyārohabhayaṃ syāddviradavināśaśca maṇḍalasamāptau | abhyantare tu dīpte patnīmaraṇaṃ dhruvaṃ pūrve || 42 ||
śastrānalaprakopāgneye vājimaraṇaśilpibhayam | yāmye dharmavināśo'pare agnyavaskandacokṣavadhāḥ || 43 ||
[ vināśaḥ pare ] apare tu karmiṇāṃ bhayamatha koṇe cānile kharoṣṭravadhaḥ | atraiva manuṣyāṇāṃ visūcikāviṣabhayaṃ bhavati || 44 ||
[ viśūcikā ] udagarthaviprapīḍā diśyaiśānyāṃ tu cittasantāpaḥ | grāmīṇagopapīḍā ca tatra nābhyāṃ tathātmavadhaḥ || 45 ||

Chapter 87: virutādhyāyaḥ [viruta-adhyāya]

śyāmāśyenaśaśaghnavañjulaśikhiśrīkarṇacakrāhvayāścāṣāṇḍīrakakhañjarīṭakaśukadhvāṅkṣāḥ kapotāstrayaḥ | bhāradvājakulālakukkuṭakharā hārītagṛdhrau kapiḥ pheṇṭaḥ kukkuṭapūrṇakūṭacaṭakāḥ proktā divāsañcarāḥ || 1 ||
[ trayāḥ | caṭakāśca uktā ] lomāśikā piṅgalacchippikākhyau | valgulyulūkau śaśakaśca rātrau | sarve svakālotkramacāriṇaḥ syur 87.02ddeśasya nāśāya nṛpāntadā vā || 2 ||
hayanarabhujagoṣṭradvīpisiṃharkṣagodhā vṛkanakulakuraṅgaśvājagovyāghrahaṃsāḥ | pṛṣatamṛgaśṛgālaśvāvidākhyānyapuṣṭā dyuniśamapi biḍālaḥ sārasaḥ sūkaraśca || 3 ||
bhaṣakūṭapūrikurabakakarāyikāḥ pūrṇakūṭasaṇjñāḥ syuḥ | nāmānyulūkaceṭyāḥ piṅgalikā pecikā hakkā || 4 ||
[ kūṭapūri ] kapotakī ca śyāmā vañjulakaḥ kīrtyate khadiracañcuḥ | chucchundarī nṛpasutā vāleyo gardabhaḥ proktaḥ || 5 ||
srotastaḍāgabhedyaikaputrakaḥ kalahakārikā ca ralā | bhṛṅgāravacca viruvati niśi bhūmau dvyaṅgulaśarīrā || 6 ||
[ taḍāgabhedyeka | vāśati ] durbaliko bhāṇḍīkaḥ prācyānāṃ dakṣiṇaḥ praśasto'sau | dhikkāro mṛgajātiḥ kṛkavākuḥ kukkuṭaḥ proktaḥ || 7 ||
gartākukkuṭakasya prathitaṃ tu kulālakukkuṭo nāma | gṛhagodhiketi saṃjñā vijñeyā kuḍyamatsyasya || 8 ||
divyo dhanvana uktaḥ kroḍaḥ syātsūkaro'tha gaurusrā | śvā sārameya ukto jātyā caṭikā ca sūkarikā || 9 ||
evaṃ deśe deśe tadvidbhyaḥ samupalabhya nāmāni | śakunarutajñānārthaṃ śāstre sañcitya yojyāni || 10 ||
[ sañcintya ] vañjulakarutaṃ tittiḍiti dīptamatha kilkilīti tatpūrṇam | śyenaśukagṛdhrakaṅkāḥ prakṛteranyasvarā dīptāḥ || 11 ||
yānāsanaśayyānilayanaṃ kapotasya sadmaviśanaṃ vā | aśubhapradaṃ narāṇāṃ jātivibhedena kālo'nyaḥ || 12 ||
āpāṇḍurasya varṣāccitrakapotasya caiva ṣaṇmāsāt | kuṅkumadhūmrasya phalaṃ sadyaḥ pākaṃ kapotasya || 13 ||
ciciditi śabdaḥ pūrṇaḥ śyāmāyāḥ śūliśūl iti ca dhanyaḥ | cacceti dīptaḥ syātsvapriyalābhāya cikcigiti || 14 ||
[ yogāya ] hārītasya tu śabdo gugguḥ pūrṇo'pare pradīptāḥ syuḥ | svaravaicitryaṃ sarvaṃ bhāradvājyāḥ śubhaṃ proktam || 15 ||
kiṣkiṣiśabdaḥ pūrṇaḥ karāyikāyāḥ śubhaḥ kahakaheti | kṣamāya kevalaṃ karakareti na tvarthasiddhikaraḥ || 16 ||
[ kṣemāya ] koṭuklīti kṣemyaḥ svaraḥ kaṭuklīti vṛṣṭaye tasyāḥ | aphalaḥ koṭikilīti ca dīptaḥ khalu guṃ kṛtaḥ śabdaḥ || 17 ||
śastraṃ vāme darśanaṃ divyakasya siddhirjñeyā hastamātrocchritasya | tasminneva pronnatasthe śarīrāddhātrī vaśyaṃ sāgarāntābhyupaiti || 18 ||
[ śastam ] phaṇito'bhimukhāgamo'risaṅgaṃ kathayati bandhuvadhātyayaṃ ca yātuḥ | atha vā samupaiti savyabhāgāt na sa siddhyai kuśalo gamāgame ca || 19 ||
[ bandha ] abjeṣu mūrdhasu ca vājigajoragāṇāṃ rājyapradaḥ kuśalakṛcchuciśādvaleṣu | bhasmāsthikāṣṭhatuṣakeśatṛṇeṣu duḥkhaṃ dṛṣṭaḥ karoti khalu khañjanako'bdamekam || 20 ||
kilikilkili tittirasvanaḥ śāntaḥ śastaphalo'nyathāparaḥ | śaśako niśi vāmapārśvago vāśacchastaphalo nigadyate || 21 ||
kilikilivirutaṃ kapeḥ pradīptaṃ na śubhaphalapradamuddiśanti yātuḥ | śubhamapi kathayanti cugluśabdaṃ kapisadṛśaṃ ca kulālakukkuṭasya || 22 ||
pūrṇānanaḥ kṛmipataṅgapipīlakādyaiścāṣaḥ pradakṣiṇamupaiti narasya yasya | khe svastikaṃ yadi karotyatha vā yiyāsostasyārthalābhamacirātsumahatkaroti || 23 ||
cāṣasya kākena virudhyataścetparājayo dakṣiṇabhāgagasya | vadhaḥ prayātasya tadā narasya viparyaye tasya jayaḥ pradiṣṭaḥ || 24 ||
keketi pūrṇakuṭavad yadi vāmapārśve cāṣaḥ karoti virutaṃ jayakṛttadā syāt | krekreti tasya virutaṃ na śivāya dīptaṃ sandarśanaṃ śubhadamasya sadaiva yātuḥ || 25 ||
[ krakreti ] aṇḍīrakaṣṭīti rutena pūrṇaṣṭiṭṭiṭṭiśabdena tu dīpta uktaḥ | pheṇṭaḥ śubho dakṣiṇabhāgasaṃstho na vāśite tasya kṛto viśeṣaḥ || 26 ||
śrīkarṇarutaṃ tu dakṣiṇe | kvakvakveti śubhaṃ prakīrtitam | madhyaṃ khalu cikcikīti yañśeṣaṃ sarvamuśanti niṣphalam || 27 ||
durbalerapi cirilvirilviti proktamiṣṭaphaladaṃ hi vāmataḥ | vāmataśca yadi dakṣiṇaṃ vrajet 87.28d kāryasiddhimacireṇa yacchati || 28 ||
cikcikivāśitameva tu kṛtvā dakṣiṇabhāgamupaiti tu vāmāt | kṣemakṛdeva na sādhayate'rthānvyatyayago vadhabandhabhayāya || 29 ||
krakreti ca sārikā drutaṃ tretre vāpyabhayā virauti yā | sā vakti yiyāsato'cirādgātrebhyaḥ kṣatajasya visrutim || 30 ||
[ gātrebhya ] pheṇṭakasya vāmataścirilvirilviti svanaḥ | śobhano nigadyate pradīpta ucyate'paraḥ || 31 ||
śreṣṭhaṃ kharaṃ sthāsnumuśanti vāmamoṃkāraśabdena hitaṃ ca yātuḥ | ato'paraṃ gardabhanāditaṃ yatsarvāśrayaṃ tatpravadanti dīptam || 32 ||
[ ataḥ paraṃ ] ākārarāvī samṛgaḥ kuraṅga okārarāvī pṛṣataśca pūrṇaḥ | ye'nye svarāste kathitāḥ pradīptāḥ pūrṇāḥ śubhāḥ pāpaphalāḥ pradīptāḥ || 33 ||
bhītā ruvanti kukukukviti tāmracūḍāstyaktvā rutāni bhayadānyaparāṇi rātrau | svasthaiḥ svabhāvavirutāni niśāvasāne tārāṇi rāṣṭrapurapārthivavṛddhidāni || 34 ||
nānāvidhāni virutāni hi chippikāyāstasyāḥ śubhāḥ kulukulurna śubhāstu śeṣāḥ | yāturbiḍālavirutaṃ na śubhaṃ sadaiva gostu kṣutaṃ maraṇameva karoti yātuḥ || 35 ||
huṃhuṃguglugiti priyāmabhilaṣan krośatyulūko mudā pūrṇaḥ syādgurulu pradīptamapi ca jñeyaṃ sadā kiskisi | vijñeyaḥ kalaho yadā balabalaṃ tasya asakṛdvāśitaṃ doṣāyaiva ṭaṭaṭṭaṭeti na śubhāḥ śeṣāstu dīpta svarāḥ || 36 ||
[ tasyāḥ | dīptāḥ ] sārasakūjitamiṣṭaphalaṃ tad yad yugapadvirutaṃ mithunasya | ekarutaṃ na śubhaṃ yadi vā syādekarute pravirauti cireṇa || 37 ||
[ pratirauti ] cirilvirilviti svaraiḥ śubhaṃ karoti piṅgalāḥ | ato'pare tu ye svarāḥ pradīptasaṃjñitāstu te || 38 ||
[ piṅgalā ] iśivirutaṃ gamanapratiṣedhi kuśukuśu cetkalahaṃ prakaroti | abhimatakāryagatiṃ ca yathā sā kathayati taṃ ca vidhiṃ kathayāmi || 39 ||
dināntasandhyāsamaye nivāsamāgamya tasyāḥ prayataśca vṛkṣam | devān samabhyarcya pitāmahādīnnavāmbarastaṃ ca taruṃ sugandhaiḥ || 40 ||
eko niśīthe'naladiksthitaśca divyetaraistāṃ śapathairniyojya | pṛcched yathācintitamarthamevamanena mantreṇa yathāśṛṇoti || 41 ||
viddhi bhadre mayā yattvamimamarthaṃ pracoditā | kalyāṇi sarvavacasāṃ veditrī tvaṃ prakīrtyase || 42 ||
āpṛcche'dya gamiṣyāmi veditaśca punastvaham | prātarāgamya pṛcche tvāmāgneyīṃ diśamāśritaḥ || 43 ||
pracodayāmyahaṃ yattvāṃ tanme vyākhyātumarhasi | svaceṣṭitena kalyāṇi yathā vedmi nirākulam || 44 ||
ityevamukte tarumūrdhagāyāścirilvirilvīti rute'rthasiddhiḥ | atyākulatvaṃ diśikāraśabde kucākucetyevamudāhṛte vā || 45 ||
[ avyākulatvam ] avākpradāne'pi hitārthasiddhiḥ | pūrvoktadikcakraphalairato'nyat | vācyaṃ phalaṃ cottamamadhyanīcaśākhāsthitāyāṃ varamadhyanīcam || 46 ||
[ vihita ] diṅmaṇḍale'bhyantarabāhyabhāge phalāni vindyādgṛhagodhikāyāḥ | chucchundarī cicciḍiti pradīptā | pūrṇā tu sā tittiḍiti svanena || 47 ||

Chapter 88: śvacakrādhyāyaḥ [śvacakra-adhyāya]

nṛturagakarikumbhaparyāṇasakṣīravṛkṣeṣṭakāsañcayacchatraśayyāsanolūkhalāni dhvajaṃ cāmaraṃ śādvalaṃ puṣpitaṃ vā pradeśaṃ yadā śvāvamūtryāgrato yāti yātustadā kāryasiddhirbhavedārdrake gomaye miṣṭabhojyāgamaḥ śuṣkasammūtraṇe śuṣkamannaṃ guḍo modakāvāptirevātha vā | atha viṣatarukaṇṭhakīkāṣṭhapāṣāṇaśuṣkadrumāsthiśmaśānāni mūtryāvahatyātha vā yāyino'gresaro'niṣṭamākhyāti śayyākulālādi bhāṇḍānyabhuktānyabhinnāni vā mūtrayan kanyakādoṣakṛdbhujyamānāni cedduṣṭatāṃ tadgṛhiṇyāstathā syādupānatphalaṃ gostu sammūtraṇe'varṇajaḥ saṅkaraḥ ||
gamanamukhamupānahaṃ sampragṛhyopatiṣṭhed yadā syād tadā siddhaye māṃsapūrṇānane'rthāptirādreṇa cāsthnā śubhaṃ sāgnyalātena śuṣkeṇa cāsthnā gṛhītena mṛtyuḥ praśāntolmukenābhighāto'tha puṃsaḥ śirohastapādādi vaktre bhuvo'bhyāgamo vastracīrādibhirvyāpadaḥ ke cidāhuḥ savastre śubham | praviśati tu gṛhaṃ saśuṣkāsthivaktre pradhānasya tasminvadhaḥ śṛṅkhalāśīrṇavallīvaratrādi vā bandhanaṃ copagṛhyopatiṣṭhed yadā syāttadā bandhanaṃ leḍhi pādau vidhunvan svakarṇāv uparyākramaṃścāpi vighnāya yāturvirodhe virodhastathā svāṅgakaṇḍūyane syātsvapaṃścordhvapādaḥ sadā doṣakṛt || 1 ||
[ varṇajaḥ | hyāgamo ] sūryodaye'rkābhimukho virauti grāmasya madhye yadi sārameyaḥ | eko yadā vā bahavaḥ sametāḥ śaṃsanti deśādhipamanyamāśu || 2 ||
sūryonmukhaḥ śvānaladiksthitaśca caurānalatrāsakaro'cireṇa | madhyāhnakāle'nalamṛtyuśaṃsī saśoṇitaḥ syātkalaho'parāhṇe || 3 ||
ruvandineśābhimukho'stakāle kṛṣībalānāṃ bhayamāśu datte | pradoṣakāle'niladiṅmukhaśca datte bhayaṃ mārutataskarottham || 4 ||
[ dhatte | tu | dhatte ] udaṅmukhaścāpi niśārdhakāle vipravyathāṃ goharaṇaṃ ca śāsti | niśāvasāne śivadinmukhaśca kanyābhidūṣānalagarbhapātān || 5 ||
uccaiḥ svarāḥ syustṛṇakūṭasaṃsthāḥ prāsādaveśmottamasaṃsthitā vā | varṣāsu vṛṣṭiṃ kathayanti tīvrāmanyatra mṛtyuṃ dahanaṃ rujaśca || 6 ||
prāvṛṭkāle'vagrahe'mbho'vagāhya pratyāvartai recakaiścāpyabhīkṣaṇam | ādhunvanto vā pibantaśca toyaṃ vṛṣṭiṃ kurvantyantare dvādaśāhāt || 7 ||
[ pratyāvṛttai | abhīkṣṇam ] dvāre śiro nyasya bahiḥ śarīraṃ rorūyate śvā gṛhiṇīṃ vilokya | rogapradaḥ syādatha mandirāntarbahirmukho vakti ca bandhakīṃ tām || 8 ||
[ śaṃsati ] kuḍyamutkirati veśmano yadā tatra khānakabhayaṃ bhavettadā | goṣṭhamutkirati gograhaṃ vadeddhānyalabdhimapi dhānyabhūmiṣu || 9 ||
ekenākṣṇā sāśruṇā dīnadṛṣṭirmandāhāro duḥkhakṛttadgṛhasya | gobhiḥ sākaṃ krīḍamāṇaḥ subhikṣaṃ kṣemārogyaṃ cābhidhatte mudaṃ ca || 10 ||
[ sārdhaṃ ] vāmaṃ jighrejjānu vittāgamāya strībhiḥ sākaṃ vigraho dakṣiṇaṃ cet | ūruṃ vāmaṃ cendriyārthopabhogaḥ savyaṃ jighrediṣṭamitrairvirodhaḥ || 11 ||
[ upabhogāḥ ] pādau jighred yāyinaścedayātrāṃ prāhārthāptiṃ vāñchitāṃ niścalasya | sthānasthasyopānahau cedvijighretkṣipraṃ yātrāṃ sārameyaḥ karoti || 12 ||
ubhayorapi jighraṇe hi bāhvorvijñeyo ripucaurasamprayogaḥ | atha bhasmani gopayīta bhakṣānmāṃsāsthīni ca śīghramagnikopaḥ || 13 ||
[ vā ca ] grāme bhaṣitvā ca bahiḥ śmaśāne 88.14b bhaṣanti ceduttamapuṃ vināśaḥ | yiyāsataścābhimukho virauti | yadā tadā śvā niruṇaddhi yātrām || 14 ||
ukāravarṇe virute arthasiddhirokāravarṇena ca vāmapārśve | vyākṣepamaukārarutena vindyānniṣedhakṛtsarvarutaiśca paścāt || 15 ||
[ varṇena rute ] khaṃkheti coccaiśca muhurmuhurye ruvanti daṇḍairiva tāḍyamānāḥ | śvāno'bhidhāvanti ca maṇḍalena te śūnyatāṃ mṛtyubhayaṃ ca kuryuḥ || 16 ||
[ saṅkheti ] prakāśya dantānyadi leḍhi sṛkviṇī tadāśanaṃ mṛṣṭamuśanti tadvidaḥ | yadānanaṃ leḍhi punarna sṛkviṇī pravṛttabhojye'pi tadānnavighnakṛt || 17 ||
[ miṣṭam | ca avalihen ] grāmasya madhye yadi vā purasya bhaṣanti saṃhatya muhurmuhurye | te kleśamākhyānti tadīśvarasya śvāraṇyasaṃstho mṛgavadvicintyaḥ || 18 ||
vṛkṣopage krośati toyapātaḥ syādindrakīle sacivasya pīḍā | vāyorgṛhe sasyabhayaṃ gṛhāntaḥ pīḍā purasyaiva ca gopurasthe || 19 ||
bhayaṃ ca śayyāsu tadīśvarāṇāṃ yāne bhaṣanto bhayadāśca paścāt | athāpasavyā janasanniveśe bhayaṃ bhaṣantaḥ kathayantyarīṇām || 20 ||

Chapter 89: śivārutādhyāyaḥ [śivāruta-adhyāya]

śvabhiḥ śṛgālāḥ sadṛśāḥ phalena viśeṣa eṣāṃ śiśire madāptiḥ | hūhū rutānte parataśca ṭāṭā pūrṇaḥ svaro'nye kathitāḥ pradīptāḥ || 1 ||
lomāśikāyāḥ khalu kakkaśabdaḥ pūrṇaḥ svabhāvaprabhavaḥ sa tasyāḥ | ye'nye svarāste prakṛterapetāḥ sarve ca dīptā iti sampradiṣṭāḥ || 2 ||
pūrvodīcyoḥ śivā śastā śāntā sarvatra pūjitā | dhūmitābhimukhī hanti svaradīptā digīśvarān || 3 ||
rājā kumāro netā ca dūtaḥ śreṣṭhī caro dvijaḥ | gajādhyakṣaśca pūrvādyāḥ kṣatriyādyāścaturdiśam || 4 ||
sarvadikṣvaśubhā dīptā viśeṣeṇāhnyaśobhanā | pure sainye'pasavyā ca kaṣṭā sūryonmukhī śivā || 5 ||
yāhītyagnibhayaṃ śāsti ṭāṭeti mṛtavedikā | dhigdhigduṣkṛtimācaṣṭe sajvālā deśanāśinī || 6 ||
[ duṣkṛtam ] naiva dāruṇatāmeke sajvālāyāḥ pracakṣate | arkādyanalavattasyā vaktraṃ lālāsvabhāvataḥ || 7 ||
anyapratirutā yāmyā sodbandhamṛtaśaṃsinī | vāruṇyanurutā saiva śaṃsate salile mṛtam || 8 ||
akṣobhaḥ śravaṇaṃ ceṣṭaṃ dhanaprāptiḥ priyāgamaḥ | kṣobhaḥ pradhānabhedaśca vāhanānāṃ ca sampadaḥ || 9 ||
phalamā saptamādetadagrāhyaṃ parato rutam | yāmyāyāṃ tadviparyastaṃ phalaṃ ṣaṭpañcamādṛte || 10 ||
yā romāñcaṃ manuṣyāṇāṃ śakṛnmūtraṃ ca vājinām | rāvāttrāsaṃ ca janayetsā śivā na śivapradā || 11 ||
maunaṃ gatā pratirute naradviradavājibhiḥ | yā śivā sā śivaṃ sainye pure vā samprayacchati || 12 ||
[ vājinām ] bhebheti śivā bhayaṅkarī bhobho vyāpadamādiśecca sā | mṛtibandhanivedinī phiphe hūhū cātmahitā śivā svare || 13 ||
[ phipha ] śāntā tvavarṇātparamāruvantī ṭāṭāmudīrṇāmiti vāśyamānā | ṭeṭe ca pūrvaṃ parataśca thethe tasyāḥ svatuṣṭiprabhavaṃ rutaṃ tat || 14 ||
[ pavanau ruvantī ] uccairghoraṃ varṇamuccārya pūrvaṃ paścātkrośetkroṣṭukasyānurūpam | yā sā kṣemaṃ prāha vittasya cāptiṃ saṃyogaṃ vā proṣitena priyeṇa || 15 ||

Chapter 90: mṛgaceṣṭitādhyāyaḥ [mṛgaceṣṭita-adhyāya]

sīmāgatā vanyamṛgā ruvantaḥ sthitā vrajanto'tha samāpatantaḥ | sampratyatītaiṣyabhayāni dīptāḥ kurvanti śūnyaṃ parito bhramantaḥ || 1 ||
te grāmyasattvairanuvāśyamānā bhayāya rodhāya bhavanti vanyaiḥ | dvābhyāmapi pratyanuvāśitāste vandigrahāyai ca mṛgā ruvanti || 2 ||
[ grahāyaiva | bhavanti ] vanye sattve dvārasaṃsthe purasya rodho vācyaḥ sampraviṣṭe vināśaḥ | sūte mṛtyuḥ syādbhayaṃ saṃsthite ca gehaṃ yāte bandhanaṃ sampradiṣṭam || 3 ||

Chapter 91: gaveṅgitādhyāyaḥ [gaveṅgita-adhyāya]

gāvo dīnāḥ pārthivasyāśivāya pādairbhūmiṃ kuṭṭayantyaśca rogān | mṛtyuṃ kurvantyaśrupūrṇāyatākṣyaḥ patyurbhītāstaskarānāruvantyaḥ || 1 ||
akāraṇe krośati cedanartho bhayāya rātrau vṛṣabhaḥ śivāya | bhṛśaṃ niruddhā yadi makṣikābhistadāśu vṛṣṭiṃ saramātmajairvā || 2 ||
āgacchantyo veśma bambhāraveṇa saṃsevantyo goṣṭhavṛddhyai gavāṃ gāḥ | ārdrāṅgyo vā hṛṣṭaromṇyaḥ prahṛṣṭā dhanyā gāvaḥ syurmahiṣyo'pi caivam || 3 ||

Chapter 92: aśveṅgitādhyāyaḥ [aśveṅgita-adhyāya]

utsargānna śubhadamāsanātparasthaṃ vāme ca jvalanamato'paraṃ praśastam | sarvāṅgajvalanamavṛddhidaṃ hayānāṃ dve varṣe dahanakaṇāśca dhūpanaṃ vā || 1 ||
[ āsanāparasthaṃ ] antaḥpuraṃ nāśamupaiti meḍhre kośaḥ kṣayaṃ yātyudare pradīpte | pāyau ca pucche ca parājayaḥ syādvaktrottamāṅgajvalane jayaśca || 2 ||
skandhāsanāṃsajvalanaṃ jayāya bandhāya pādajvalanaṃ pradiṣṭam | lalāṭavakṣo'kṣibhuje ca dhūmaḥ parābhavāya jvalanaṃ jayāya || 3 ||
[ akṣibhujeṣu ] nāsāpuṭaprothaśiro'śrupātanetre ca rātrau jvalanaṃ jayāya | palāśatāmrāsitakarburāṇāṃ nityaṃ śukābhasya sitasya ceṣṭam || 4 ||
[ netreṣu ] pradveṣo yavasāmbhasāṃ prapatanaṃ svedo nimittādvinā kampo vā vadanācca raktapatanaṃ dhūmasya vā sambhavaḥ | asvapnaśca virodhināṃ niśi divā nidrālasadhyānatā sādo'dhomukhatā viceṣṭitamidaṃ neṣṭaṃ smṛtaṃ vājinām || 5 ||
[ virodhitā ] ārohaṇamanyavājināṃ paryāṇādiyutasya vājinaḥ | upavāhyaturaṅgamasya vā kalpasyaiva vipannaśobhanā || 6 ||
krauñcavad ripuvadhāya hreṣitaṃ | grīvayā tvacalayā ca sonmukham | snigdhamuccamanunādi hṛṣṭavadgrāsaruddhavadanaiśca vājibhiḥ || 7 ||
[ heṣitaṃ ] pūrṇapātradadhivipradevatā gandhapuṣpaphalakāñcanādi vā | dravyamiṣṭamatha vā paraṃ bhaved | dhreṣatāṃ yadi samīpato jayaḥ || 8 ||
[ dheṣatāṃ ] bhakṣyapānakhalinābhinandinaḥ patyuraupayikanandino'tha vā | savyapārśvagatadṛṣṭayo'tha vā vāñchitārthaphaladāsturaṅgamāḥ || 9 ||
vāmaiśca pādairabhitāḍayanto mahīṃ pravāsāya bhavanti bhartuḥ | sandhyāsu dīptāmavalokayanto hreṣanti cedbandhaparājayāya || 10 ||
[ heṣanti ] atīva hreṣanti kiranti vālānnidrāratāśca pravadanti yātrām | romatyajo dīnakharasvarāśca pāṃśūn grasantaśca bhayāya dṛṣṭāḥ || 11 ||
[ heṣanti ] samudgavaddakṣiṇapārśvaśāyinaḥ padaṃ samutkṣipya ca dakṣiṇaṃ sthitāḥ | jayāya śeṣeṣvapi vāhaneṣvidaṃ phalaṃ yathāsambhavamādiśedbudhaḥ || 12 ||
ārohati kṣitipatau vinayopapanno yātrānugo'nyaturagaṃ pratihreṣate ca | vaktreṇa vā spṛśati dakṣiṇamātmapārśvaṃ yo'śvaḥ sa bharturacirātpracinoti lakṣmīm || 13 ||
[ pratiheṣate ] muhurmuhurmūtraśakṛtkaroti na tāḍyamāno'pyanulomayāyī | akāryabhīto'śruvilocanaśca śivaṃ na bhartusturago'bhidhatte || 14 ||
[ śubham ] uktamidaṃ hayaceṣṭitamata ūrdhvaṃ dantināṃ pravakṣyāmi | teṣāṃ tu dantakalpanabhaṅgamlānādiceṣṭābhiḥ || 15 ||

Chapter 93: hasticeṣṭitādhyāyaḥ [hasticeṣṭita-adhyāya]

dantasya mūlaparidhiṃ dvirāyataṃ prohya kalpayeccheṣam | adhikamanūpacarāṇāṃ nyūnaṃ giricāriṇāṃ kiñcit || 1 ||
śrīvatsavardhamānacchatradhvajacāmarānurūpeṣu | chede dṛṣṭeṣvārogyavijayadhanavṛddhisaukhyāni || 2 ||
praharaṇasadṛśeṣu jayo nandyāvarte pranaṣṭadeśāptiḥ | loṣṭe tu labdhapūrvasya bhavati deśasya samprāptiḥ || 3 ||
strīrūpe'śvavināśo bhṛṅgāre'bhyutthite sutotpattiḥ | kumbhena nidhiprāptiryātrāvighnaṃ ca daṇḍena || 4 ||
[ svavināśo ] kṛkalāsakapibhujaṅgeṣvasubhikṣavyādhayo ripuvaśitvam | gṛdhrolūkadhvāṅkṣaśyenākāreṣu janamarakaḥ || 5 ||
[ vaśatvam ] pāśe'tha vā kabandhe nṛpamṛtyurjanavipatsrute rakte | kṛṣṇe śyāve rūkṣe durgandhe cāśubhaṃ bhavati || 6 ||
śuklaḥ samaḥ sugandhiḥ snigdhaśca śubhāvaho bhavecchedaḥ | galanamlānaphalāni ca dantasya samāni bhaṅgena || 7 ||
mūlamadhyadaśanāgrasaṃsthitā | devadaityamanujāḥ kramāttataḥ | sphītamadhyaparipelavaṃ phalaṃ 93.08d śīghramadhyacirakālasambhavam || 8 ||
dantabhaṅgaphalamatra dakṣiṇe bhūpadeśabalavidravapradam | vāmataḥ sutapurohitebhayān hanti sāṭavikadāranāyakān || 9 ||
[ ibhapān ] ādiśedubhayabhaṅgadarśanātpārthivasya sakalaṃ kulakṣayam | saumyalagnatithibhādibhiḥ śubhaṃ vardhate'śubhamato'nyathā vadet || 10 ||
[ bhavet ] kṣīramṛṣṭaphalapuṣpapādapeṣvāpagātaṭavighaṭṭitena vā | vāmamadhyaradabhaṅgakhaṇḍane śatrunāśakṛdato'nyathā param || 11 ||
[ kṣīravṛkṣa | khaṇḍanaṃ ] skhalitagatirakasmāttrastakarṇo'tidīnaḥ śvasiti mṛdu sudīrghaṃ nyastahastaḥ pṛthivyām | drutamukulitadṛṣṭiḥ svapnaśīlo vilomo bhayakṛdahitabhakṣī naikaśo'sṛgśakṛtkṛt || 12 ||
[ asṛkchakṛt ca ] valmīkasthāṇugulmakṣupatarumathanaḥ svecchayā hṛṣṭadṛṣṭiryāyād yātrānulomaṃ tvaritapadagatirvaktramunnāmya coccaiḥ | kakṣyāsannāhakāle janayati ca muhuḥ śīkaraṃ bṛṃhitaṃ vā tatkāle vā madāptirjayakṛdatha radaṃ veṣṭayandakṣiṇaṃ ca || 13 ||
[ tatkālaṃ ] praveśanaṃ vāriṇi vāraṇasya grāheṇa nāśāya bhavennṛpasya | grāhaṃ gṛhotvottaraṇaṃ nṛpasya toyātsthalaṃ vṛddhikaraṃ nṛbhartuḥ || 14 ||
[ grihītvā | dvipasya ]

Chapter 94: vāyasavirutādhyāyaḥ [vāyasaviruta-adhyāya]

prācyānāṃ dakṣiṇataḥ śubhadāḥ kākāḥ karāyikā vāmāḥ | viparītamanyadeśeṣvavadhirlokaprasiddhyaiva || 1 ||
[ śubhadaḥ | vāmā ] vaiśākhe nirupahate vṛkṣe nīḍaḥ subhikṣaśivadātā | ninditakaṇṭakiśuṣkeṣvasubhikṣabhayāni taddeśe || 2 ||
nīḍe prāk śākhāyāṃ śaradi bhavetprathamavṛṣṭiraparasyām | yāmyottarayormadhyātpradhānavṛṣṭistarorupari || 3 ||
[ madhyā ] śikhidiśi maṇḍalavṛṣṭirnairṛtyāṃ śāradasya niṣpattiḥ | pariśeṣayoḥ subhikṣaṃ mūṣakasampacca vāyavye || 4 ||
[ sampattu ] śaradarbhagulmavallīdhānyaprāsādagehanimneṣu | śūnyo bhavati sa deśaścaurānāvṛṣṭirogārtaḥ || 5 ||
dvitricatuḥ śāvatvaṃ subhikṣadaṃ pañcabhirnṛpānyatvam | aṇḍāvakiraṇamekāṇḍatāprasūtiśca na śivāya || 6 ||
caurakavarṇaiścaurāścitrairmṛtyuḥ sitaistu vahnibhayam | vikalairdurbhikṣabhayaṃ kākānāṃ nirdiśecchiśubhiḥ || 7 ||
animittasaṃhatairgrāmamadhyagaiḥ kṣudbhayaṃ praviruvadbhiḥ | rodhaścakrākārairabhighāto vargavargasthaiḥ || 8 ||
[ pravāśadbhiḥ ] abhayāśca tuṇḍapakṣaiścaraṇavighātairjanānabhibhavantaḥ | kurvanti śatruvṛddhiṃ niśi vicaranto janavināśam || 9 ||
savyena khe bhramadbhiḥ svabhayaṃ viparītamaṇḍalaiśca parāt | atyākulaṃ bhramadbhirvātodbhramo bhavati kākaiḥ || 10 ||
ūrdhvamukhāścalapakṣāḥ pathi bhayadāḥ kṣudbhayāya dhānyamuṣaḥ | senāṅgasthā yuddhaṃ parimoṣaṃ cānyabhṛtapakṣāḥ || 11 ||
bhasmāsthikeśapatrāṇi vinyasanpativadhāya śayyāyām | maṇikusumādyavahanane sutasya janmāpyathāṅganāyāśca || 12 ||
[ avahanena | janmāṅganāyāśca | janmānyathāṅganāyāś ] pūrṇānane'rthalābhaḥ sikatādhānyārdramṛtkusumapūrvaiḥ | bhayado janasaṃvāsād yadi bhāṇḍānyapanayetkākaḥ || 13 ||
vāhanaśastropānacchatrachāyāṅgakuṭṭane maraṇam | tatpūjāyāṃ pūjā viṣṭhākaraṇe'nnasamprāptiḥ || 14 ||
yaddravyamupanayettasya labdhirapaharati cetpraṇāśaḥ syāt | pītadravyaiḥ kanakaṃ vastraṃ kārpāsikaiḥ sitaiḥ rūpyam || 15 ||
[ pītadravye | kārpāsike site ] sakṣīrārjunavañjulakūladvayapulinagā ruvantaśca | prāvṛṣi vṛṣṭiṃ durdinamanṛtau snātāśca pāṃśujalaiḥ || 16 ||
dāruṇanādastarukoṭaropago vāyaso mahābhayadaḥ | salilamavalokya viruvanvṛṣṭikaro'bdānurāvī ca || 17 ||
dīptodvigno viṭape vikuṭṭayanvahnikṛdvidhutapakṣaḥ | raktadravyaṃ dagdhaṃ tṛṇakāṣṭhaṃ vā gṛhe vidadhat || 18 ||
aindryādidigavalokī sūryābhimukho ruvan gṛhe gṛhinaḥ | rājabhayacorabandhanakalahāḥ syuḥ paśubhayaṃ ceti || 19 ||
śāntāmaindrīmavalokayan ruyād rājapuruṣamitrāptiḥ | bhavati ca suvarṇalabdhiḥ śālyannaguḍāśanāptiśca || 20 ||
āgneyyāmanalājīvikayuvatipravaradhātulābhaśca | yāmye māṣakulūtthā bhojyaṃ gāndharvikairyogaḥ || 21 ||
[ kulatthā ] nairṛtyāṃ dūtāśvopakaraṇadadhitailapalalabhojyāptiḥ | vāruṇyāṃ māṃsasurāsavadhānyasamudraratnāptiḥ || 22 ||
mārutyāṃ śastrāyudhasarojavallīphalāśanāptiśca | saumyāyāṃ paramānnāśanaṃ turaṅgāmbaraprāptiḥ || 23 ||
aiśānyāṃ samprāptirghṛtapūrṇānāṃ bhavedanaḍuhaśca | evaṃ phalaṃ gṛhapatergṛhapṛṣṭhasamāśrite bhavati || 24 ||
gamane karṇasamaścetkṣemāya na kāryasiddhaye bhavati | abhimukhamupaiti yāturviruvanvinivartayed yātrām || 25 ||
vāme vāśitvādau dakṣiṇapārśve'nuvāśate yātuḥ | arthāpahārakārī tadviparīto'rthasiddhikaraḥ || 26 ||
yadi vāma eva viruvanmuhurmuhuryāyino'nulomagatiḥ | arthasya bhavati siddhyai prācyānāṃ dakṣiṇaścaivam || 27 ||
[ viruyāt ] vāmaḥ pratilomagatirviruvan gamanasya vighnakṛdbhavati | tatrasthasyaiva phalaṃ kathayati tadvāñchitaṃ gamane || 28 ||
[ vāśan ] dakṣiṇavirutaṃ kṛtvā vāme viruyād yathepsitāvāptiḥ | prativāśya puro yāyāddrutamatyarthāgamo bhavati || 29 ||
[ agre'rthāgamo'timahān ] prativāśya pṛṣṭḥato dakṣiṇena yāyāddrutaṃ kṣatajakārī | ekacaraṇo'rkamīkṣanviruvaṃśca puro rudhirahetuḥ || 30 ||
[ kṣatajakartā ] dṛṣṭvārkamekapādastuṇḍena likhed yadā svapicchāni | purato janasya mahato vadhamabhidhatte tadā balibhuk || 31 ||
sasyopete kṣetre viruvati śānte sasasyabhūlabdhiḥ | ākulaceṣṭo viruvan sīmānte kleśakṛd yātuḥ || 32 ||
susnigdhapatrapallavakusumaphalānamrasurabhimadhureṣu | sakṣīrāvraṇasaṃsthitamanojñavṛkṣeṣu cārthasiddhikaraḥ || 33 ||
[ cārthakaraḥ ] niṣpannasasyaśādvala | dhanyocchrayamaṅgalyeṣu caiva viruvandhanāgamadaḥ || 34 ||
[ śāḍvalabhavanaprāsādaharmyahariteṣu | śādvala | dhānya ] gopucchasthe valmīkage'tha vā darśanaṃ bhujaṅgasya | sadyo jvaro mahiṣage viruvati gulme phalaṃ svalpam || 35 ||
kāryasya vyāghātastṛṇakūṭe vāmage'mbusaṃsthe vā | ūrdhvāgnipluṣṭe'śanihate ca kāke vadho bhavati || 36 ||
[ asthisaṃsthe ] kaṇṭakimiśre saumye siddhiḥ kāryasya bhavati kalahaśca | kaṇṭakini bhavati kalaho vallīpariveṣṭite bandhaḥ || 37 ||
chinnāgre'ṅgacchedaḥ kalahaḥ śuṣkadrumasthite dhvāṃkṣe | purataśca pṛṣṭhato vā gomayasaṃsthe dhanaprāptiḥ || 38 ||
mṛtapuruṣāṅgāvayavasthito'bhiviruvan karoti mṛtyubhayam | bhañjannasthi ca cañcvā yadi viruvatyasthibhaṅgāya || 39 ||
[ abhivāśan | vāśaty ] rajjvasthikāṣṭhakaṇṭakiniḥsāraśiroruhānane ruvati | bhujagagadadaṃṣṭritaskaraśastrāgnibhayānyanukramaśaḥ || 40 ||
sitakusumāśucimāṃsānane'rthasiddhiryathepsitā yātuḥ | pakṣau dhunvannūrdhvānane ca vighnaṃ muhuḥ kvaṇati || 41 ||
[ dhunvanpakṣāv ] yadi śṛṅkhalāṃ varatrāṃ vallīṃ vādāya vāśate bandhaḥ | pāṣāṇasthe ca bhayaṃ kliṣṭāpūrvādhvikayutiśca || 42 ||
anyonyabhakṣasaṃkrāmitānane tuṣṭiruttamā bhavati | vijñeyaḥ strīlābho dampatyorviruvatoryugapat || 43 ||
[ vāśator ] pramadāśiropagatapūrṇakumbhasaṃsthe'ṅganārthasamprāptiḥ | ghaṭakuṭṭane sutavipadghaṭopahadane'nnasamprāptiḥ || 44 ||
skandhāvārādīnāṃ niveśasamaye ruvaṃścalatpakṣaḥ | sūcayate'nyatsthānaṃ niścalapakṣastu bhayamātram || 45 ||
[ anyasthānaṃ ] praviśadbhiḥ sainyādīn sagṛdhrakaṅkairvināmiṣaṃ dhvāṃkṣaiḥ | aviruddhaistaiḥ prītirdviṣatāṃ yuddhaṃ viruddhaiśca || 46 ||
bandhaḥ sūkarasaṃsthe paṅkākte sūkare dvike'rthāptiḥ | kṣemaṃ kharoṣṭrasaṃsthe ke citprāhurvadhaṃ tu khare || 47 ||
vāhanalābho'śvagate viruvatyanuyāyini kṣatajapātaḥ | anye'pyanuvrajanto yātāraṃ kākavadvihagāḥ || 48 ||
dvātriṃśatpravibhakte digcakre yad yathā samuddiṣṭam | tattattathā vidheyaṃ guṇadoṣaphalaṃ yiyāsūnām || 49 ||
kā iti kākasya rutaṃ svanilayasaṃsthasya niṣphalaṃ proktam | kava iti cātmaprītyai keti rute snigdhamitrāptiḥ || 50 ||
kareti kalahaṃ kurukuru ca harṣamatha kaṭakaṭeti dadhibhaktam | keke virutaṃ kuku vā dhanalābhaṃ yāyinaḥ prāha || 51 ||
kharekhare pathikāgamamāha kakhākheti yāyino mṛtyum | gamanapratiṣedhikamā kakhalā sadyo'bhivarṣāya || 52 ||
[ ākhalakhala | ā khalakhala ] kāketi vighātaḥ kākaṭīti cāhāradūṣaṇaṃ prāha | prītyāspadaṃ kavakaveti bandhamevaṃ kagākuriti || 53 ||
[ vighātaṃ ] karagau virute varṣaṃ guḍavattrāsāya vaḍiti vastrāptiḥ | kalayeti ca saṃyogaḥ śūdrasya brāhmaṇaiḥ sākam || 54 ||
[ karakau ] kaḍiti phalāptiḥ phaladāhidarśanaṃ ṭaḍḍiti prahārāḥ syuḥ | strīlābhaḥ strīti rute gaḍiti gavāṃ puḍiti puṣpāṇām || 55 ||
[ phaḍ | phalavā | ṭaḍiti ] yuddhāya ṭākuṭākviti guhu vahnibhayaṃ kaṭekaṭe kalahaḥ | ṭākuli ciṇṭici kekeketi puraṃ ceti doṣāya || 56 ||
kākadvayasyāpi samānametatphalaṃ yaduktaṃ rutaceṣṭitādyaiḥ | patatriṇo'nye'pi yathaiva kāko vanyāḥ śvavaccoparidaṃṣṭriṇo ye || 57 ||
sthalasalilacarāṇāṃ vyatyayo meghakāle pracurasalilavṛṣṭyai śeṣakāle bhayāya | madhu bhavananilīnaṃ tatkarotyāśu śūnyaṃ maraṇamapi ca nīlā makṣikā mūrdhni līnā || 58 ||
[ nilīnā ] vinikṣipantyaḥ salile'ṇḍakāni pipīlikā vṛṣṭinirodhamāhuḥ | taruṃ sthalaṃ vāpi nayanti nimnād yadā tadā tāḥ kathayanti vṛṣṭim || 59 ||
[ tarusthalaṃ | taruṃ sthalaṃ ] kāryaṃ tu mūlaśakune'ntaraje tadahni vindyātphalaṃ niyatamevamime vicintyāḥ | prārambhayānasamayeṣu tathā praveśe grāhyaṃ kṣutaṃ na śubhadaṃ kva cidapyuśanti || 60 ||
śubhaṃ daśāpākamavighnasiddhiṃ mūlābhirakṣāmatha vā sahāyān | duṣṭasya saṃsiddhimanāmayatvaṃ vadanti te mānayiturnṛpasya || 61 ||
[ iṣṭasya ] krośādūrdhvaṃ śakuna virutaṃ niṣphalaṃ prāhureke tatrāniṣṭe prathamaśakune mānayetpañca ṣaṭ ca | prāṇāyāmānnṛpatiraśubhe ṣoḍaśaiva dvitīye pratyāgacchetsvabhavanamato yadyaniṣṭastṛtīyaḥ || 62 ||
[ śakuni ]

Chapter 95: śākunottarādhyāyaḥ [śākunottara-adhyāya]

digdeśaceṣṭāsvaravāsararkṣamuhūrtahorākaraṇodayāṃśān | carasthira ca buddhvā phalāni pravaded rutajṇaḥ || 1 ||
[ cirasthironmiśrabalābalaṃ | carasthira ] dvividhaṃ kathayanti saṃsthitānāmāgāmisthirasaṃjñitaṃ ca kāryam | nṛpadūtacarānyadeśajātānyabhighātaḥ svajanādi cāgamākhyam || 2 ||
udbaddhasaṃgrahaṇabhojanacauravahnivarṣotsavātmajavadhāḥ kalaho bhayaṃ ca | vargaḥ sthiro'yamudayenduyute sthirarkṣe vidyātsthiraṃ caragṛhe ca caraṃ yaduktam || 3 ||
sthirapradeśopalamandireṣu surālaye bhūjalasannidhau ca | sthirāṇi kāryāṇi carāṇi yāni calapradeśādiṣu cāgamāya || 4 ||
āpyodayarkṣakṣaṇadigjaleṣu pakṣāvasāneṣu ca ye pradīptāḥ | sarve'pi te vṛṣṭikarā ruvantaḥ śānto'pi vṛṣṭiṃ kurute'mbucārī || 5 ||
āgneyadiglagnamuhūrtadeśeṣvarkapradīpto'gnibhayāya rauti | viṣṭyāṃ yamarkṣodayakaṇṭakeṣu niṣpatravallīṣu ca doṣakṛtsyāt || 6 ||
[ moṣakṛt ] grāmyaḥ pradīptaḥ svaraceṣṭitābhyām 95.07b ugro ruvan kaṇṭakini sthitaśca | bhaumarkṣalagne yadi nairṛtīṃ ca | sthito'bhitaścetkalahāya dṛṣṭaḥ || 7 ||
lagne'tha vendorbhṛgubhāṃśasaṃsthe vidiksthito'dhovadanaśca rauti | dīptaḥ sa cetsaṃgrahaṇaṃ karoti yonyā tayā yā vidiśi pradiṣṭā || 8 ||
puṃrāśilagne viṣame tithau ca diksthaḥ pradīptaḥ śukuno narākhyaḥ | vācyaṃ tadā saṃgrahaṇaṃ narāṇāṃ miśre bhavetpaṇḍakasamprayogaḥ || 9 ||
evaṃ raveḥ kṣetranavāṃśalagne lagne sthite vā svayameva sūrye | dīpto'bhidhatte śakuno virauti puṃsaḥ pradhānasya hi kāraṇaṃ tat || 10 ||
[ vivāsaṃ ] prārambhamāṇeṣu ca sarvakāryeṣvarkānvitādbhādgaṇayedvilagnam | samptadvipacceti yathā krameṇa sampadvipacceti tathaiva vācyam || 11 ||
[ prārabhyamāṇeṣu | vāpi | vācyā ] kāṇenākṣṇā dakṣiṇenaiti sūrye candre lagnāddvādaśe cetarena | lagnasthe'rke pāpadṛṣṭe'ndha eva kubjaḥ svarkṣe śrotrahīno jaḍo vā || 12 ||
krūraḥ ṣaṣṭhe krūradṛṣṭo vilagnād yasmin rāśau tadgṛhāṅge vraṇo'sya | evaṃ proktaṃ yanmayā janmakāle cihnaṃ rūpaṃ tattadasminvicintyam || 13 ||
[ syāt ] ataḥ paraṃ lokanirūpitāni dravyeṣu nānākṣarasaṃgrahāṇi | iṣṭapraṇītāni vibhājitāni nāmāni kendrakramaśaḥ pravakṣye || R(1) ||
lagnāmbusaṃsthāstanabhaḥsthiteṣu kṣetreṣu ye lagnagatā gṛhāṃśāḥ | tebhyo'kṣarāṇyātmagṛhāśrayāṇi vindyādgrahāṇāṃ svagaṇakrameṇa || R(2) ||
kavargapūrvān kujaśukracāndrijīvārkajānāṃ pravadanti vargān | yakārapūrvāḥ śaśino niruktā varṇāstvakāraprabhavā raveḥ syuḥ || R(3) ||
dreṣkāṇavṛddhyā pravadanti nāma tripañcasaptākṣaramojarāśau | yugme tu vindyāddvicatuṣkaṣaṭkaṃ nāmākṣarāṇi grahadṛṣṭivṛddhyā || R(4) ||
vargottame dvyakṣarakaṃ carāṃśe sthirarkṣabhāge caturakṣaraṃ tat | ojeṣu caibhyo viṣamākṣarāṇi syurdvisvabhāveṣu tu rāśivacca || R(5) ||
dvimūrtisaṃjñe tu vadeddvināma saumyekṣite dviprakṛtau ca rāśau | yāvān gaṇaḥ svodayago'ṃśakānāṃ tāvān grahaḥ saṃgrahake'kṣarāṇām || R(6) ||
saṃyogamādau bahuleṣu vindyātkūṭeṣu saṃyogaparaṃ vadanti | svoccāṃśake dviṣkṛtamṛkṣayogādgurvakṣaraṃ tadbhavanāṃśake syāt || R(7) ||
mātrādiyuksyādgrahayuktrikoṇe dreṣkāṇaparyāyavadakṣareṣu | nabhobaleṣūrdhvamadho'mbujeṣu jñeyo visargastu balānviteṣu || R(8) ||
[ visargo'stabala ] śīrṣodayeṣūrdhvamuśanti mātrāmadhaśca pṛṣṭhodayaśabditeṣu | tīryakca vindyādubhayodaye tāṃ dīrgheṣu dīrghāmitareṣu cānyām || R(9) ||
prāglagnatoyāstanabhaḥsthiteṣu bheṣvaṃśakebhyo'kṣarasaṃgrahaḥ syāt | krūro'kṣaraṃ hanti catuṣṭayastho dṛṣṭyāpi mātrāṃ ca trikoṇago vā || R(10) ||
śubhagrahastūrjitavīryabhāgī sthānāṃśatulyākṣaradaḥ sa coktaḥ | paśyan sthitaḥ kendratrikoṇayorvā svocce'pi varṇadvayamātmabhāge || R(11) ||
kṣetreśvare kṣīṇabale'ṃśake ca mātrākṣaraṃ nāśamupaiti tajjam | asambhave'pyudbhavameti tasminvargādyamuccāṃśayujīśadṛṣṭe || R(12) ||
kendre yathāsthānabalaprakarṣaṃ kṣetrasya tatkṣetrapateśca buddhvā | kāryo'kṣarāṇāmanupūrvayogo mātrādisaṃyogavikalpanā ca || R(13) ||
tatrādirāśyādicaturvilagnamādyaṃśakādikramaparyāyeṇa | grahāṃśakebhyaḥ svagaṇākṣarāṇāmanvarthane prāptiriyaṃ vidhāryā || R(14) ||
meṣe kakāro hibuke yakārastule cakāro makare pakāraḥ | meṣe chakāro hibuke'pyakārastule khakāro makare phakāraḥ || R(15) ||
meṣe ṭakāro hibuke ṭhakārastule takāro makare thakāraḥ | meṣe tu rephā hibuke jakārastule bakāro makare gakāraḥ || R(16) ||
ākāramādye'mbugate ghakāramaste bhakāraṃ makare jhakāram | lagne ḍakāraṃ hibuke dakāramaste dhakāraṃ makare ḍhakāram || R(17) ||
lagne ñakāro hibuke makārastule ṅakāro makare lakāraḥ | lagne kakāro hibuke pakārastule cakāro makare ikāraḥ || R(18) ||
lagne nakāro hibuke takārastule ṇakāro makare ṭakāraḥ | ityetaduktaṃ carasaṃjñakasya vakṣye sthirākhyasya catuṣṭayasya || R(19) ||
vṛṣe phakāro hibuke khakāraḥ kīṭe vakāro nṛghaṭe chakāraḥ | ādyāṃśakebhyo matimānvidadhyādanukrameṇa sthirasaṃjñakeṣu || R(20) ||
lagne bakāro hibuke jakāra īkāramaste'mbarage gakāraḥ | vṛṣe thakāro hibuke ṭakāraḥ kīṭe ḍakāro nṛghaṭe dakāraḥ || R(21) ||
vṛṣe ghakāro hibuke śakāraḥ kīṭe jhakāro nṛghaṭe bhakāraḥ | lagne jakāro hibuke ukāraḥ kīṭe ṅakāro nṛghaṭe makāraḥ || R(22) ||
lagne ḍhakāro'tha jale ṇakāraścāste dhakāro'mbarage nakāraḥ | vṛṣe ṣakāro hibuke cakāraḥ kīṭe pakāro nṛghaṭe kakāraḥ || R(23) ||
ūkāramāhurvṛṣabhe jale khamaste phakāro nṛghaṭe chakāraḥ | antye vṛṣe ṭam tamuśanti siṃhe thaṃ saptage ṭhaṃ pravadanti kumbhe || R(24) ||
dvimūrtisaṃjñe mithune jakārāḥ ṣaṣṭhe bakāraḥ prathamāṃśake syāt | dhanurdhare'stopagate gakāro mīnadvaye cāmbarage sakāraḥ || R(25) ||
lagne ghakāro hibuke bhakāraścāste jhakāro'mbaramadhyage ī | lagne dakāro hibuke dhakāramaste ḍakāraṃ vidurambare ḍham || R(26) ||
lagne makāro hibuke ṅakāraś aste hakāro'mbarage ñakāraḥ | lagne pakāro jalage cakāra aikāramaste'mbarage kakāraḥ || R(27) ||
prāglagne naṃ jalage ṇamāhurastaṃ gate ṭaṃ nabhasi sthite tam | prāglagnage khaṃ jalage yamāhurastaṃ gate chaṃ nabhasi sthite pham || R(28) ||
lagne jamokāramathāmbusaṃsthe gamastasaṃsthe vidurambare bam | ṭhaṃ lagnage'ntye hibukāśrite ḍaṃ thamastage daṃ nabhasi sthite vai || R(29) ||
evaṃ vikalpo'kṣarasaṃgraho'yaṃ nāmnāṃ niruddiṣṭavidhāna uktaḥ | sarveṣu lagneṣu ca ke cidevamicchanti pūrvoktavidhānavattu || R(30) ||
kendrāṇi vā kendragatāṃśakaiḥ svaiḥ pṛthakpṛthaksaṃguṇitāni kṛtvā | trikṛdvibhaktaṃ vidurakṣaraṃ tatkṣetreśvarasyāmśaparikramasvam || R(31) ||
saṃcintitaprārthitanirgateṣu naṣṭakṣatastrīratibhojaneṣu | svapnarkṣacintāpuruṣādivargeṣveteṣu nāmānyupalakṣayeta | dvyakṣaraṃ caragṛhāṃśakodaye āma cāsya caturakṣaraṃ sthire | nāmayugmamapi ca dvimūrtiṣu tryakṣaraṃ bhavati cāsya pañcabhiḥ || 14 ||
kādyāstu vargāḥ kujaśukrasaumyajīvārkajānāṃ kramaśaḥ pradiṣṭāḥ | varṇāṣṭakaṃ yādi ca śītaraśme raverakārātkramaśaḥ svarāḥ syuḥ || 15 ||
nāmāni cāgnyambukumāraviṣṇuśakrendrapatnīcaturānanānām | tulyāni sūryātkramaśo vicintya dvitryādivarṇairghaṭayetsvabuddhyā || 16 ||
vayāṃsi teṣāṃ stanapānabālyavratasthitā yauvanamadhyavṛddhāḥ | atīvavṛddhā iti candrabhaumajñaśukrajīvārkaśanaiścarāṇām || 17 ||

Chapter 96: pākādhyāyaḥ [pāka-adhyāya]

pakṣādbhānoḥ somasya māsiko'ṅgārakasya vaktroktaḥ | ādarśanācca pāko budhasya jīvasya varṣeṇa || 1 ||
ṣaḍbhiḥ sitasya māsairabdena śaneḥ suradviṣo'bdārdhāt | varṣātsūryagrahaṇe sadyaḥ syāttvāṣṭrakīlakayoḥ || 2 ||
tribhireva dhūmaketormāsaiḥ śvetasya saptarātrānte | saptāhātpariveṣendracāpasandhyābhrasūcīnām || 3 ||
śītoṣṇaviparyāsaḥ phalapuṣpamakālajaṃ diśāṃ dāhaḥ | sthiracarayoranyatvaṃ prasūtivikṛtiśca ṣaṇmāsāt || 4 ||
akriyamāṇakakaraṇaṃ bhūkampo'nutsavo duriṣṭaṃ ca | śoṣaścāśoṣyāṇāṃ sroto'nyatvaṃ ca varṣārdhāt || 5 ||
stambhakusūlārcānāṃ jalpitaruditaprakampitasvedāḥ | māsatrayeṇa kalahendracāpanirghātapākāśca || 6 ||
kīṭākhumakṣikoragabāhulyaṃ mṛgavihaṅgavirutaṃ ca | loṣṭasya cāpsu taraṇaṃ tribhireva vipacyate māsaiḥ || 7 ||
prasavaḥ śunāmaraṇye vanyānāṃ grāmasampraveśaśca | madhunilayatoraṇendradhvajāśca varṣātsamadhikādvā || 8 ||
gomāyugṛdhrasaṃghā daśāhikāḥ sadya eva tūryaravaḥ | ākruṣṭaṃ pakṣaphalaṃ valmīko vidaraṇaṃ ca bhuvaḥ || 9 ||
ahutāśaprajvalanaṃ ghṛtatailavasādivarṣaṇaṃ cāpi | sadyaḥ paripacyante māse'dhyardhe ca janavādaḥ || 10 ||
chatracitiyūpahutavahabījānāṃ saptabhirbhavati pakṣaiḥ | chatrasya toraṇasya ca kecinmāsātphalaṃ prāhuḥ || 11 ||
atyantaviruddhānāṃ snehaḥ śabdaśca viyati bhūtānām | mārjāranakulayormūṣakeṇa saṅgaśca māsena || 12 ||
gandharvapuraṃ māsād rasavaikṛtyaṃ hiraṇyavikṛtiśca | dhvajaveśmapāṃśudhūmākulā diśaścāpi māsaphalāḥ || 13 ||
navakaikāṣṭadaśakaikaṣaṭtrikatrikasaṅkhyamāsapākāni | nakṣatrāṇyaśvinipūrvakāṇi sadyaḥ phalāśleṣā || 14 ||
pitryānmāsaḥ ṣaṭ saṭtrayo'rdhamaṣṭau ca triṣaḍekaikāḥ | māsacatuṣke'ṣāḍhe sadyaḥ pākābhijittārā || 15 ||
saptāṣṭavadhyardhaṃ trayastrayaḥ pañca caiva māsāḥ syuḥ | śravaṇādīnāṃ pāko nakṣatrāṇāṃ yathāsaṅkhyam || 16 ||
nigaditasamaye na dṛśyate cedadhikataraṃ dviguṇe prapacyate tat | yadi na kanakaratnagopradānairupaśamitaṃ vidhivaddvijaiśca śāntyā || 17 ||

Chapter 97: nakṣatrakarmaguṇādhyāyaḥ [nakṣatrakarmaguṇa-adhyāya]

śikhiguṇarasendriyānalaśaśiviṣayaguṇartupañcavasupakṣāḥ | viṣayaikacandrabhūtārṇavāgnirudrāśvivasudahanāḥ || 1 ||
bhūtaśatapakṣavasavo dvātriṃśacceti tārakāmānam | kramaśo'śvinyādīnāṃ kālastārāpramāṇena || 2 ||
nakṣatrajamudvāhe phalamabdaistārakāmitaiḥ sadasat | divasairjvarasya nāśo vyādheranyasya vā vācyaḥ || 3 ||
aśviyamadahanakamalajaśaśiśūlabhṛdaditijīvaphaṇipitaraḥ | yonyaryamadinakṛttvaṣṭṛpavanaśakrāgnimitrāśca || 4 ||
śakro nirṛtistoyaṃ viśve brahmā harirvasurvaruṇaḥ | ajapādo'hirbudhnyaḥ pūṣā cetīśvarā bhānām || 5 ||
trīṇyuttarāṇi tebhyo rohiṇyaśca dhruvāṇi taiḥ kuryāt | abhiṣekaśāntitarunagaradharmabījadhruvārambhān || 6 ||
mūlaśivaśakrabhujagādhipāni tīkṣṇāni teṣu siddhyanti | abhighātamantravetālabandhavadhabhedasaṃbandhāḥ || 07 ||
ugrāṇi pūrvabharaṇīpitryāṇyutsādanāśaśāṭhyeṣu | yojyāni bandhaviṣadahanaśastraghātādiṣu ca siddhyai || 8 ||
laghu hastāśvinapuṣyāḥ paṇyaratijñānabhūṣaṇakalāsu | śilpauṣadhayānādiṣu siddhikarāṇi pradiṣṭāni || 9 ||
mṛduvargo anūrādhācitrāpauṣṇaindavāni mitrārthe | suratavidhivastrabhūṣaṇamaṅgalagīteṣu ca hitāni || 10 ||
[ mṛduvargastv ] hautabhujaṃ saviśākhaṃ mṛdutīkṣṇam tadvimiśraphalakāri | śravaṇatrayamādityānile ca carakarmaṇi hitāni || 11 ||
hastatrayaṃ mṛgaśiraḥ śravaṇatrayaṃ ca pūṣāśviśakragurubhāni punarvasuśca | kṣaure tu karmaṇi hitānyudaye kṣaṇe vā yuktāni coḍupatinā śubhatārayā ca || 12 ||
[ śravanāttrayaṃ ] na snātamātragamanonmukhabhūṣitānāmabhyaktabhuktaraṇakālanirāsanānām | sandhyāniśāśanikujārkatithau ca rikte kṣauraṃ hitaṃ na navame'hni na cāpi viṣṭyām || 13 ||
[ utsuka | niśoḥ kujayamārkadine ] nṛpājñayā brāhmaṇasammate ca vivāhakāle mṛtasūtake ca | baddhasya mokṣe kratudīkṣaṇāsu sarveṣu śastaṃ kṣurakarma bheṣu || 14 ||
sāvitrapauṣṇānilamaitratiṣyatvāṣṭre tathā coḍugaṇādhiparkṣe | saṃskāradīkṣāvratamekhalādi kuryādgurau śukrabudhenduyukte || 15 ||
śuddhairdvādaśakendranaidhanagṛhaiḥ pāpaistriṣaṣṭhāyagairlagne kendragate'tha vā suragurau daityendrapūjye'pi vā | sarvārambhaphalaprasiddhirudaye rāśau ca kartuḥ śubhe sagrāmyasthirabhodaye ca bhavanaṃ kāryaṃ praveśo'pi vā || 16 ||

Chapter 98: tithikarmaguṇādhyāyaḥ [tithikarmaguṇa-adhyāya]

hasto mūlaṃ śravaṇā punarvasurmṛgaśirastathā puṣyaḥ | puṃsañjñiteṣu kāryeṣvetāni śubhāni dhiṣṇyāni || K(15) ||
lābhe tṛtīye ca śubhaiḥ samete pāpairvihīne śubharāśilagne | vedhyau tu karṇau tridaśejyalagne tiṣyenducitrāharirevatīṣu || K(17) ||
kamalajavidhātṛhariyamaśaśāṅkaṣaḍvaktraśakravasubhujagāḥ | dharmeśasavitṛmanmathakalayo viśve ca tithipatayaḥ || 1 ||
pitaro'māvasyāyāṃ saṃjñāsadṛśāśca taiḥ kriyāḥ kāryāḥ | nandā bhadrā vijayā riktā pūrṇā ca tāstrividhāḥ || 2 ||
yatkāryaṃ nakṣatre taddaivatyāsu tithiṣu tatkāryam | karaṇamuhūrteṣvapi tatsiddhikaraṃ devatāsadṛśam || 3 ||

Chapter 99: karaṇaguṇādhyāyaḥ [karaṇaguṇa-adhyāya]

vavavālavakaulavataitilākhyagaravaṇijaviṣṭisaṃjñānām | patayaḥ syurindrakamalajamitrāryamabhūśriyaḥ sayamāḥ || 1 ||
[ bavabālavakaulaba ] kṛṣṇacaturdaśyardhāddhuvāṇi śakuniścatuṣpadaṃ nāgam | kiṃstughnamiti ca teṣāṃ kalivṛṣaphaṇimārutāḥ patayaḥ || 2 ||
[ dhruvāṇi ] kuryādvave śubhacarasthirapauṣṭikāni dharmakriyādvijahitāni ca vālavākhye | samprītimitravaraṇāni ca kaulave syuḥ saubhāgyasaṃśrayagṛhāṇi ca taitilākhye || 3 ||
[ bave | bālava | kaulabe ] kṛṣibījagṛhāśrayajāni gare vaṇiji dhuvakāryavaṇigyutayaḥ | na hi viṣṭikṛtaṃ vidadhāti śubhaṃ paraghātaviṣādiṣu siddhikaram || 4 ||
[ dhruva ] kāryaṃ pauṣṭikamauṣadhādi śakunau mūlāni mantrāstathā gokāryāṇi catuṣpade dvijapitṛnuddiśya rājyāni ca | nāge sthāvaradāruṇāni haraṇaṃ daurbhāgyakarmāṇyataḥ kiṃstughne śubhamiṣṭi puṣṭikaraṇaṃ maṅgalyasiddhikriyāḥ || 5 ||
[ iṣṭa ] lābhe tṛtīye ca śubhaiḥ samete pāpairvihīne śubharāśilagne | vedhyau ca karṇāvamarejyalagne puṣyenducitrāharipauṣṇabheṣu || 6 ||
rohiṇyuttararevatīmṛgaśiromūlānurādhāmaghāhastasvātiṣu ṣaṣṭhataulimithuneṣūdyatsu pāṇigrahaḥ | saptāṣṭāntyabahiḥśubhairuḍupatāvekādaśadvitrige krūraistryāyaṣaḍaṣṭagairna tu bhṛgau ṣaṣṭhe kuje cāṣṭame || 7 ||
dampatyordvinavāṣṭarāśirahite cārānukule ravau candre cārkakujārkiśukraviyute madhye'tha vā pāpayoḥ | tyaktvā ca vyatipātavaidhṛtidinaṃ viṣṭiṃ ca riktāṃ tithiṃ krūrāhāyanapauṣacaitravirahe lagnāṃśake mānuṣe || 8 ||
[ vaidhṛta | caitrapauṣa ]

Chapter 100: nakṣatrajātakādhyāyaḥ [nakṣatrajātaka-adhyāya]

priyabhūṣaṇaḥ svarūpaḥ subhago dakṣo'śvinīṣu matimāṃśca | kṛtaniścayasatyārugdakṣaḥ sukhitaśca bharaṇīṣu || 1 ||
[ surūpaḥ ] bahubhukparadāraratastejasvī kṛttikāsu vikhyātaḥ | rohiṇyāṃ satyaśuciḥ priyaṃvadaḥ sthiraḥ svarūpaśca || 2 ||
[ sthirasurūpaśca ] capalaścaturo bhīruḥ paṭurutsāhī dhanī mṛge bhogī | śaṭhagarvitacaṇḍakṛtaghnahiṃsrapāpaśca raudrarkṣe || 3 ||
dāntaḥ sukhī suśīlo durmedhā rogabhākpipāsuśca | alpena ca santuṣṭaḥ punarvasau jāyate manujaḥ || 4 ||
śāntātmā subhagaḥ paṇḍito dhanī dharmasaṃśritaḥ puṣye | śaṭhasarvabhakṣakṣya kṛtaghnadhūrtaśca bhaujaṅge || 5 ||
[ bhakṣapāpaḥ | bhakṣya ] bahubhṛtyadhanī bhogī surapitṛbhakto mahodyamaḥ pitrye | priyavāgdātā dyutimānaṭano nṛpasevako bhāgye || 6 ||
subhago vidyāptadhano bhogī sukhabhāgdvitīyaphalgunyām | utsāhī dhṛṣṭaḥ pānapo'ghṛṇī taskaro haste || 7 ||
citrāmbaramālyadharaḥ sulocanāṅgaśca citrāyām | dānto vaṇiktṛṣāluḥ priyavāgdharmāśritaḥ svātau || 8 ||
[ bhavati citrāyām | kṛpāluḥ ] īrṣurlubdho dyutimānvacanapaṭuḥ kalahakṛdviśākhāsu | āḍhyo videśavāsī kṣudhāluraṭano'nurādhāsu || 9 ||
[ irṣyur ] jyeṣṭhāsu na bahumitraḥ santuṣṭo dharmakṛtpracurakopaḥ | mūle mānī dhanavān sukhī na hiṃsraḥ sthiro bhogī || 10 ||
iṣṭānandakalatro vīro dṛḍhasauhṛdaśca jaladeve | vaiśve vinītadhārmikabahumitrakṛtajñasubhagaśca || 11 ||
śrīmācchravaṇe śrutavānudāradāro dhanānvitaḥ khyātaḥ | dātāḍhyaśūragītapriyo dhaniṣṭhāsu dhanalubdhaḥ || 12 ||
sphuṭavāgvyasanī ripuhā sāhasikaḥ śatabhiṣaksu durgrāhyaḥ | bhadrapadāsūdvignaḥ strījitadhanapaṭuradātā ca || 13 ||
vaktā sukhī prajāvān jitaśatrurdhārmiko dvitīyāsu | sampūrṇāṅgaḥ subhagaḥ śūraḥ śucirarthavānpauṣṇe || 14 ||

Chapter 101: rāśivibhāgādhyāyaḥ [rāśivibhāga-adhyāya]

aśvinyo'tha bharaṇyo bahulāpādaśca kīrtyate meṣaḥ | vṛṣabho bahulāśeṣaṃ rohiṇyo'rdhaṃ ca mṛgaśirasaḥ || 1 ||
mṛgaśiro'rdhaṃ raudraṃ punarvasoraṃśakatrayaṃ mithunaḥ | pādaśca punarvasutastiṣyaḥ śleṣā ca karkaṭakaḥ || 2 ||
[ punarvasor ca | mithunam | punarvasoḥ satiṣyo'śleṣā ] siṃho'tha maghā pūrvā ca phalgunī pāda uttarāyāśca | tatpariśeṣaṃ hastaścitrādyardhaṃ ca kanyākhyaḥ || 3 ||
taulini citrāntyārdhaṃ svātiḥ pādatrayaṃ viśākhāyāḥ | alini viśākhāpādastathānurādhānvitā jyeṣṭhā || 4 ||
mūlamaṣāḍhā pūrvā prathamaścāpyuttarāṃśako dhanvī | makarastatpariṣeśaṃ śravaṇaḥ pūrvaṃ dhaniṣṭhārdham || 5 ||
kumbho'ntyadhaniṣṭhārdhaṃ śatabhiṣagaṃśatrayaṃ ca pūrvāyāḥ | bhadrapadāyāḥ śeṣaṃ tathottarā revatī ca jhaṣaḥ || 6 ||
aśvinīpitryamūlādyā meṣasiṃhahayādayaḥ | viṣamarkṣānnivartante pādavṛddhyā yathottaram || 7 ||

Chapter 102: vivāhapaṭalādhyāyaḥ [vivāhapaṭala-adhyāya]

mūrtau karoti dinakṛdvidhavāṃ kujaśca rāhurvipannatanayāṃ ravijo daridrām | śukraḥ śaśāṅkatanayaśca guruśca sādhvīmāyuḥkṣayaṃ prakurute'tha vibhāvarīśaḥ || 1 ||
kurvanti bhāskaraśanaiścararāhubhaumā dāridryaduḥkhamatulaṃ niyataṃ dvitīye | vitteśvarīmavidhavāṃ guruśukrasaumyā nārīṃ prabhūtatanayāṃ kurute śaśāṅkaḥ || 2 ||
sūryendubhaumaguruśukrabudhāstṛtīye kuryuḥ sadā bahusutāṃ dhanabhāginīṃ ca | vyaktāṃ divākarasutaḥ subhagāṃ karoti mṛtyuṃ dadāti niyamātkhalu saiṃhikeyaḥ || 3 ||
[ vyaktaṃ ] svalpaṃ payaḥ sravati sūryasute caturthe daurbhāgyamuṣṇakiraṇaḥ kurute śaśī ca | rāhuḥ sapatnanamapi ca kṣitijo'lpavittaṃ dadyādbhṛguḥ suraguruśca budhaśca saukhyam || 4 ||
[ sapatnyam | sapatnam | alpavittāṃ ] naṣṭātmajāṃ ravikujau khalu pañcamasthe candrātmajo bahusutā gurubhārgavau ca | rāhurdadāti maraṇaṃ śanirugrarogaṃ kanyāvināśamacirātkurute śaśāṅkaḥ || 5 ||
[ pañcamasthau | prasūtim ] ṣaṣṭhāśritāḥ śanidivākararāhujīvāḥ kuryuḥ kujaśca subhagāṃ śvaśureṣu bhaktām | candraḥ karoti vidhavāmuśanā daridrāmṛddhāṃ śaśāṅkatanayaḥ kalahapriyāṃ ca || 6 ||
saurārajīvabudharāhuravīnduśukrāḥ | kuryuḥ prasahya khalu saptamarāśisaṃsthāḥ | vaidhavyabandhanavadhakṣayamarthanāśavyādhipravāsamaraṇāni yathākrameṇa || 7 ||
sthāne'ṣṭame gurubudhau niyataṃ viyogaṃ mṛtyuṃ śaśī bhṛgusutaśca tathaiva rāhuḥ | sūryaḥ karotyavidhavāṃ sarujāṃ mahījaḥ | sūryātmajo dhanavatīṃ pativallabhāṃ ca || 8 ||
[ sarujaṃ ] dharme sthitā bhṛgudivākarabhūmiputrā jīvaśca dharmaniratāṃ śaśijastvarogām | rāhuśca sūryatanayaśca karoti bandhyāṃ kanyāprasūtimaṭanāṃ kurute śaśāṅkaḥ || 9 ||
[ vandhyāṃ | aṭanaṃ ] rāhurnabhaḥsthalagato vidhavāṃ karoti pāpe ratāṃ dinakaraśca śanaiścaraśca | mṛtyuṃ kujo'rtharahitāṃ kulaṭāṃ ca candraḥ śeṣā grahā dhanavatīṃ subhagāṃ ca kuryuḥ || 10 ||
[ nabhasthalagato ] āye ravirbahusutāṃ sadhanāṃ śaśāṅkaḥ putrānvitāṃ kṣitisuto ravijo dhanāḍhyām | āyuṣmatīṃ suraguruḥ śaśijaḥ samṛddhāṃ rāhuḥ karotyavidhavāṃ bhṛgurarthayuktām || 11 ||
[ dhaninīṃ ] ante gururdhanavatīṃ dinakṛddaridrāṃ candro dhanavyayakarīṃ kulaṭāṃ ca rāhuḥ | sādhvīṃ bhṛguḥ śaśisuto bahuputrapautrāṃ pānaprasaktahṛdayām ravijaḥ kujaśca || 12 ||
gopairyaṣṭyāhatānāṃ khurapuṭadalitā yā tu dhūlirdinānte sodvāhe sundarīṇāṃ vipuladhanasutārogyasaubhāgyakartrī | tasmin kāle na carkṣaṃ na ca tithikaraṇaṃ naiva lagnaṃ na yogaḥ khyātaḥ puṃsāṃ sukhārthaṃ śamayati duritānyutthitaṃ gorajastu || 13 ||

Chapter 103: grahagocarādhyāyaḥ [grahagocara-adhyāya]

prāyeṇa sūtreṇa vinākṛtāni prakāśarandhrāṇi cirantanāni | ratnāni śāstrāṇi ca yojitāni navairguṇairbhūṣayituṃ kṣamāṇi || 1 ||
prāyeṇa gocaro vyavahāryo'tastatphalāni vakṣyāmi | nānāvṛttairāryā mukhacapalatvaṃ kṣamadhvaṃ naḥ || 2 ||
[ tanno | kṣamantvāryāḥ ] māṇḍavyagiraṃ śrutvā na madīyā rocate'tha vā naivam | sādhvī tathā na puṃsāṃ priyā yathā syājjaghanacapalā || 3 ||
sūryaḥ ṣaṭtridaśasthitastridaśaṣaṭsaptādyagaścandramā jīvaḥ saptanavadvipañcamagato vakrārkajau ṣaṭtrigau | saumyaḥ ṣaḍdvicaturdaśāṣṭamagataḥ sūrye apyupānte śubhāḥ śukraḥ saptamaṣaḍdaśarkṣasahitaḥ śārdūlavattrāsakṛt || 4 ||
[ sarve ] janmanyāyāsado'rkaḥ kṣapayati vibhavān koṣṭharogādhvadātā vittabhraṃśaṃ dvitīye diśati ca na sukhaṃ vañcanāṃ dṛgrujaṃ ca | sthānaprāptiṃ tṛtīye dhananicayamudā kalyakṛccārihartā rogāndatte caturthe janayati ca muhuḥ sragdharābhogavighnam || 5 ||
[ dhananicayamudākalyakṛc | hantā | dhatte ] pīḍāḥ syuḥ pañcamasthe savitari bahuśo rogārijanitāḥ ṣaṣṭhe'rko hanti rogān kṣapayati ca ripūcchokāṃśca nudati | adhvānaṃ saptamastho jaṭharagadabhayaṃ dainyaṃ ca kurute ruktrāsau cāṣṭamasthe bhavati suvadanā na svāpi vanitā || 6 ||
[ rukkāsau ] ravāvāpaddainyaṃ rugiti navame vitta ceṣṭāvirodho jayaṃ prāpnotyugraṃ daśamagṛhage karmasiddhiṃ krameṇa | jayasthānaṃ mānaṃ vibhavamapi caikādaśe roganāśaṃ suvṛttānāṃ ceṣṭā bhavati saphalā dvādaśe netareṣām || 7 ||
[ citta | jayaṃ sthānaṃ ] śaśī janmanyannapravaraśayanācchādanakaro dvitīye mānārthān glapayati savighnaśca bhavati | tṛtīye vastrastrīdhanavijaya saukhyāni labhate caturthe'viśvāsaḥ śikhariṇi bhujaṅgena sadṛśaḥ || 8 ||
[ mānārthau | nicaya ] dainyaṃ vyādhiṃ śucamapi śaśī pañcame mārgavighnaṃ ṣaṣṭhe vittaṃ janayati sukhaṃ śatrurogakṣayaṃ ca | yānaṃ mānaṃ śayanamaśanaṃ saptame vittalābhaṃ mandākrānte phaṇini himagau ca aṣṭame bhīrna kasya || 9 ||
navamagṛhago bandhodvegaśramodararogakṛddaśamabhavane ca ājñākarmaprasiddhikaraḥ śaśī | upacayasuhṛtsaṃyogārthapramodamupāntyago vṛṣabhacaritāndoṣānantye karoti ca savyayān || 10 ||
[ ante | hi ] kuje'bhighātaḥ prathame dvitīye narendrapīḍā kalahāridoṣaiḥ | bhṛśaṃ ca pittānalacaurarogairupendravajrapratimo'pi yaḥ syāt || 11 ||
[ rogacaurair ] tṛtīyagaścaurakumārakebhyo bhaumaḥ sakāśātphalamādadhāti | pradīptimājñāṃ dhanamaurṇikāni dhātvākarākhyāni kila aparāṇi || 12 ||
bhavati dharaṇije caturthage jvarajaṭharagadāsṛgudbhavaḥ | kupuruṣajanitācca saṅgamātprasabhamapi karoti ca aśubham || 13 ||
ripugadakopabhayāni pañcame tanayakṛtāśca śuco mahīsute | dyutirapi na asya ciraṃ bhavetsthirā śirasi kaperiva mālatī yathā || 14 ||
[ kṛtā ] ripubhayakalahairvivarjitaḥ sakanakavidrumatāmrakāmagaḥ | ripubhavanagate mahīsute kimaparavaktravikāramīkṣate || 15 ||
[ kāgamaḥ cāgama ] kalatrakalahākṣirugjaṭhararogakṛtsaptame kṣaratkṣatajarūkṣitaḥ kṣapitavittamāno'ṣṭame | kuje navamasaṃsthite paribhavārthanāśādibhirvilambitagatirbhavatyabaladehadhātuklamaiḥ || 16 ||
[ kṣayita ] daśamagṛhagate samaṃ mahīje vividhadhanāptirupāntyage jayaśca | janapadamupari sthitaśca bhuṅkte vanamiva ṣaṭcaraṇaḥ supuṣpitāgram || 17 ||
nānāvyayairdvādaśage mahīsute santāpyate'narthaśataiśca mānavaḥ | strīkopapittaiśca sanetravedanairyo'pi indravaṃśābhijanena garvitaḥ || 18 ||
duṣṭavākyapiśunāhitabhedairbandhanaiḥ sakalahaiśca hṛtasvaḥ | janmage śaśisute pathi gacchan svāgate'pi kuśalaṃ na śṛṇoti || 19 ||
paribhavo dhanagate dhanalabdhiḥ sahajage śaśisute hṛdayāptiḥ | nṛpatiśatrubhayaśaṅkitacito drutapadaṃ vrajati duścaritaiḥ svaiḥ || 20 ||
[ suhṛdāptiḥ | citto ] caturthage svajanakuṭumbavṛddhayo dhanāgamo bhavati ca śītaraśmije | sutasthite tanayakalatravigraho niṣevate na ca rucirāmapi striyam || 21 ||
saubhāgyaṃ vijayamatha unnatiṃ ca ṣaṣṭhe vaivarṇyaṃ kalahamatīva saptame jñaḥ | mṛtyusthe jayasutavastravittalābhā naipuṇyaṃ bhavati matipraharṣaṇīyam || 22 ||
[ sutajaya ] vighnakaro navamaḥ śaśiputraḥ karmagato ripuhā dhanadaśca | sapramadaṃ śayanaṃ ca vidhatte tadgṛhado'tha kathāṃ staraṇaṃ ca || 23 ||
[ kathāstaraṇaṃ ] dhanasutasukhayoṣinmitravāhāptituṣṭistuhinakiraṇaputre lābhage mṛṣṭavākyaḥ | ripuparibhavarogaiḥ pīḍito dvādaśasthe na sahati paribhoktuṃ mālinīyogasaukhyam || 24 ||
[ sukhasuta | vāhya ] jīve janmanyapagatadhanadhīḥ sthānabhraṣṭo bahukalahayutaḥ | prāpya arthe'rthānvyarirapi kurute kāntāsyābje bhramaravilasitam || 25 ||
sthānabhraṃśātkāryavighātācca tṛtīye anekaiḥ kleśairbandhujanotthaiśca caturthe | jīve śāntiṃ pīḍitacittaśca sa vindednaiva grāme nāpi vane mattamayūre || 26 ||
[ naikaiḥ | vinden ] janayati ca tanayabhavanamupagataḥ parijanaśubhasutakarituragavṛṣān | sakanakapuragṛhayuvativasanakṛnmaṇiguṇanikarakṛdapi vibudhaguruḥ || 27 ||
na sakhīvadanaṃ tilakojjvalaṃ na ca vanaṃ śikhikokilanāditam | hariṇaplutaśāvavicitritaṃ ripugate manasaḥ sukhadaṃ gurau || 28 ||
[ bhavanaṃ ] tridaśaguruḥ śayanaṃ ratibhogaṃ dhanamaśanaṃ kusumānyupavāhyam | janayati saptamarāśimupeto lalitapadāṃ ca giraṃ dhiṣaṇāṃ ca || 29 ||
bandhaṃ vyādhiṃ cāṣṭame śokamugraṃ mārgakleśānmṛtyutulyāṃśca rogān | naipuṇyājñāputrakarmārthasiddhiṃ dharme jīvaḥ śālinīnāṃ ca lābham || 30 ||
[ kleśaṃ ] sthānakalyadhanahā daśarkṣagastatprado bhavati lābhago guruḥ | dvādaśe'dhvani vilomaduḥkhabhāg yāti yadyapi naro rathoddhataḥ || 31 ||
prathamagṛhopago bhṛgusutaḥ smaropakaraṇaiḥ surabhimanojñagandhakusumāmbarairupacayam | śayanagṛhāsanāśanayutasya ca anukurute samadavilāsinīmukhasarojaṣaṭcaraṇatām || 32 ||
śukre dvitīyagṛhage prasavārthadhānyabhūpālasannatakuṭumbahitānyavāpya | saṃsevate kusumaratnavibhūṣitaśca kāmaṃ vasantatilakadyutimūrdhajo'pi || 33 ||
[ sannati ] ājñārthamānāspadabhūtivastraśatrukṣayāndaityagurustṛtīye | datte caturthaśca suhṛtsamājaṃ rudrendravajrapratimāṃ ca śaktim || 34 ||
[ dhatte ] janayati śukraḥ pañcamasaṃstho guruparitoṣaṃ bandhujanāptim | sutadhanalabdhiṃ mitrasahāyānanavasitatvaṃ ca aribaleṣu || 35 ||
ṣaṣṭho bhṛguḥ paribhavarogatāpadaḥ strīhetukaṃ janayati saptamo'śubham | yāto'ṣṭamaṃ bhavanaparicchadaprado lakṣmīvatīmupanayati striyaṃ ca saḥ || 36 ||
navame tu dharmavanitāsukhabhāgbhṛguje'rthavastranicayaśca bhavet | daśame'vamānakalahānniyamātpramitākṣarāṇyapi vadan labhate || 37 ||
upāntyago bhṛgo sutaḥ suhṛddhanānnagandhadaḥ | dhanāmbarāgamo'ntyagaḥ sthirastu nāmbarāgamaḥ || 38 ||
prathame ravije viṣavahnihataḥ svajanairviyutaḥ kṛtabandhuvadhaḥ | paradeśamupaityasuhṛdbhavano vimukhārthasuto'ṭakadīnamukhaḥ || 39 ||
cāravaśāddvitīyagṛhage dinakaratanaye rūpasukhāpavarjitatanurvigatamadabalaḥ | anyaguṇaiḥ kṛtaṃ vasucayam tadapi khalu bhavatyambviva vaṃśapatrapatitaṃ na bahu na ca ciram || 40 ||
sūryasute tṛtīyagṛhage dhanāni labhate dāsaparicchadoṣṭramahiṣāśvakuñjarakharān | sadmavibhūtisaukhyamamitaṃ gadavyuparamaṃ bhīrurapi praśāstyadhiripūṃśca vīralalitaiḥ || 41 ||
caturthaṃ gṛhaṃ sūryaputre'bhyupete suhṛdvittabhāryādibhirviprayuktaḥ | bhavatyasya sarvatra cāsādhu duṣṭaṃ bhujaṅgaprayātānukāraṃ ca cittam || 42 ||
sutadhanaparihīṇaḥ pañcamasthe pracurakalahayuktaśca arkaputre | vinihataripurogaḥ ṣaṣṭhayāte pibati ca vanitāsyaṃ śrīpuṭoṣṭham || 43 ||
gacchatyadhvānaṃ saptame ca aṣṭame ca hīnaḥ strīputraiḥ sūryaje dīnaceṣṭaḥ | tadvaddharmasthe vairahṛdrogabandhairdharmo'pyucchidyedvaiśvadevīkriyādyaḥ || 44 ||
karmaprāptirdaśame'rthakṣayaśca vidyākīrtyoḥ parihāniśca saure | taikṣṇyaṃ lābhe parayoṣārthalābhaśca antye prāpnotyapi śokormimālām || 45 ||
[ lābhā | ante ] api kālamapekṣya ca pātraṃ śubhakṛdvidadhātyanurūpam | na madhau bahu kaṃ kuḍave vā visṛjatyapi meghavitānaḥ || 46 ||
[ ca ] raktaiḥ puṣpairgandhaistāmraiḥ kanakavṛṣabakulakusumairdivākarabhūsutau bhaktyā pūjyāvindurdhenvā sitakusumarajatamadhuraiḥ sitaśca madapradaiḥ | kṛṣṇadravyaiḥ sauriḥ saumyo maṇirajatatilakakusumairguruḥ paripītakaiḥ prītaiḥ pīḍā na syāduccād yadi patati viśati yadi vā bhujaṅgavijṛmbhitam || 47 ||
śamayodgatāmaśubhadṛṣṭimapi vibudhaviprapūjayā | śāntijapaniyamadānadamaiḥ sujanābhibhāṣaṇasamāgamaistathā || 48 ||
ravibhaumau pūrvārdhe śaśisaurau kathayato'ntyagau rāśeḥ | sadasallakṣaṇamāryagītyupagītyoryathāsaṃkhyam || 49 ||
ādau yādṛksaumyaḥ paścādapi tādṛśo bhavati | upagītermātrāṇāṃ gaṇavatsatsamprayogo vā || 50 ||
āryāṇāmapi kurute vināśamantargururviṣamasaṃsthaḥ | gaṇa iva ṣaṣṭhe dṛṣṭaḥ sa sarvalaghutāṃ janaṃ nayati || 51 ||
[ ca | gato ] aśubhanirīkṣitaḥ śubhaphalo balinā balavānaśubhaphalapradaśca śubhadṛgviṣayopagataḥ | aśubhaśubhāvapi svaphalayorvrajataḥ samatāmidamapi gītakaṃ ca khalu narkuṭakaṃ ca yathā || 52 ||
nīce'ribhe'ste ca aridṛṣṭasya sarvaṃ vṛthā yatparikīrtitam | purato'ndhasya iva kāminyāḥ savilāsakaṭākṣanirīkṣaṇam || 53 ||
[ aridṛṣṭasya | yathā ] sūryasuto'rkaphalasamaścandrasutaśchandataḥ samanuyāti yathā | skandhakamāryāgītirvaitālīyaṃ ca māgadhī gāthāryām || 54 ||
sauro'rkaraśmiyogātsavikāro labdhavṛddhiradhikataram | pittavadācarati nṛṇāṃ pathyakṛtāṃ na tu tathāryāṇām || 55 ||
[ rāgāt ] yādṛśena graheṇenduryuktastādṛgbhavetso'pi | manovṛttisamāyogādvikāra iva vaktrasya || 56 ||
pañcamaṃ laghu sarveṣu saptamaṃ dvicaturthayoḥ | yadvacchlokākṣaraṃ tadval laghutāṃ yāti duḥsthitaiḥ || 57 ||
[ sarvapādeṣu ] prakṛtyāpi laghuryaśca vṛttabāhye vyavasthitaḥ | sa yāti gurutāṃ loke yadā syuḥ susthitā grahāḥ || 58 ||
prārabdhamasusthitairgrahairyatkarmātmavivṛddhaye budhaiḥ | vinihanti tadeva karma tānvaitālīyamiva ayathākṛtam || 59 ||
[ abudhaiḥ ] sausthityamavekṣya yo grahebhyaḥ kāle prakramaṇaṃ karoti rājā | aṇunā api sa pauruṣeṇa vṛttasyaupacchandasikasya yāti pāram || 60 ||
upacayabhavanopayātasya bhānordine kārayeddhematāmrāśvakāṣṭhāsthicarmaurṇikādridrumatvagnakhavyālacaurāyudhīyāṭavīkrūrarājopasevābhiṣekauṣadhakṣaumapaṇyādigopālakāntāravaidyāśmakūṭāvadātābhivikhyātaśūrāhavaślāghyayāyyagnikarmāṇi siddhyanti lagnasthite vā ravau | śiśirakiraṇavāsare tasya va apyudgame kendrasaṃsthe'tha vā bhūṣaṇaṃ śaṅkhamuktābjarūpyāmbuyajñekṣubhojyāṅganākṣīrasusnigdhavṛkṣakṣupānūpadhānyadravadravyaviprādhvagīta kriyāśṛṅgikṛṣyādisenādhipākrandabhūpālasaubhāgyanaktañcaraślaiṣmikadravyamātulya puṣpāmbarārambhasiddhirbhavet ||
kṣititanayadine prasiddhyanti dhātvākarādīni sarvāṇi kāryāṇi cāmīkarāgnipravālāyudhakrauryacauryābhighātāṭavīdurgasenādhikārāstathā raktapuṣpadrumā raktamanyacca tiktaṃ kaṭudravyakūṭāhipāśārjitasvāḥ kumārā bhiṣagśākyabhikṣukṣapāvṛttikośeśaśāṭhyāni siddhyanti dambhāstathā | harati maṇimahīsugandhīni vastrāṇi sādhāraṇaṃ nāṭakaṃ śāstravijñānakāvyāni sarvāḥ kalāyuktayo mantradhātukriyāvādanaipuṇyapuṇyavratāyogadūtāstathāyuṣyamāyānṛtasnānahrasvāṇi dīrghāṇi madhyāni ca chandataścaṇḍavṛṣṭiprayātānukārīṇi kāryāṇi siddhyanti saumyasya lagne'hni vā || 61 ||
[ yājya | agnikāryāṇi | viprāśvaśīta | mātuṅga | prasidhyanti | kauśeya | sidhyanti | harita | harita | cchandanaś | sidhyanti ] suragurudivase kanakaṃ rajataṃ turagāḥ kariṇo vṛṣabhā bhiṣagauṣadhayaḥ | dvijapitṛsurakāryapuraḥsthitagharmanivāraṇacāmarabhūṣaṇabhūpatayaḥ ||
vibudhabhavanadharmasamāśrayamaṅgalaśāstramanojñabalapradasatyagiraḥ | vratahavanadhanāni ca siddhikarāṇi tathā rucirāṇi ca varṇakadaṇḍakavat || 62 ||
[ oṣadhayaḥ ] bhṛgusutadivase ca citravastravṛṣyaveśyakāminīvilāsahāsayauvanopabhogaramyabhūmayaḥ | sphaṭikarajatamanmathopacāravāhanekṣuśāradaprakāragovaṇikkṛṣīvalauṣadhāmbujāni ||
savitṛsutadine ca kārayenmahiṣyajoṣṭrakṛṣṇalohadāsavṛddhanīcakarmapakṣicaurapāśikān | cyutavinayaviśīrṇabhāṇḍahastyapekṣavighnakāraṇāni ca anyathā na sādhayetsamudrago'pyapāṃ kaṇam || 63 ||
vipulāmapi buddhvā chandovicitiṃ bhavati kāryametāvat | śrutisukhadavṛttasaṃgrahamimamāha varāhamihiro'taḥ || 64 ||

Chapter 104: rūpasatrādhyāyaḥ [rūpasatra-adhyāya]

pādau mūlaṃ jaṅghe ca rohiṇī jānunītathāśvinyaḥ | ūrū ca āṣāḍhadvayamatha guhyaṃ phalgunīdvitayam || 1 ||
[ yugmam ] kaṭirapi ca kṛttikā pārśvayośca yamalā bhavanti bhadrapadāḥ | kukṣisthā revatyo vijñeyamuro'nurādhā ca || 2 ||
pṛṣṭhaṃ viddhi dhaniṣṭhāṃ bhujau viśākhā smṛtau karau hastaḥ | aṅgulyaśca punarvasurāśleṣāsaṃjñitāśca nakhāḥ || 3 ||
[ dhaniṣṭhā | viśākhāṃ ] grīvā jyeṣṭhā śravaṇaṃ śravaṇau puṣyo mukhaṃ dvijāḥ svātiḥ | hasitaṃ śatabhiṣagatha nāsikā maghā mṛgaśiro netre || 4 ||
[ śravaṇau śravanaḥ ] citrā lalāṭasaṃsthā śiro bharaṇyaḥ śiroruhāścārdrā | nakṣatrapuruṣako'yaṃ kartavyo rūpamicchadbhiḥ || 5 ||
caitrasya bahulapakṣe hyaṣṭamyāṃ mūlasaṃyute candre | hyupavāsaḥ kartavyo viṣṇuṃ sampūjya dhiṣṇyaṃ ca || 6 ||
dadyādvrate samāpte ghṛtapūrṇaṃ bhājanaṃ suvarṇayutam | viprāya kālaviduṣe saratnavastraṃ svaśaktyā ca || 7 ||
annaiḥ kṣīraghṛtotkaṭaiḥ saha guḍairviprān samabhyarcayeddadyātteṣu suvarṇa vastrarajataṃ lāvaṇyamicchannaraḥ | pādarkṣātprabhṛti kramādupavasannaṅgarkṣanāmasvapi kuryātkeśavapūjanaṃ svavidhinā dhiṣṇyasya pūjāṃ tathā || 8 ||
[ tathaiva ] pralambabāhuḥ pṛthupīnavakṣāḥ kṣapākarāsyaḥ sitacārudantaḥ | gajendragāmī kamalāyatākṣaḥ strīcittahārī smaratulyamūrtiḥ || 9 ||
śaradamalapūrṇacandradyutisadṛśamukhī sarojadalanetrā | ruciradaśanā sukarṇā bhramarodarasannibhaiḥ keśaiḥ || 10 ||
puṃskokilasamavāṇī tāmroṣṭī padmapatrakaracaraṇā | stanabhārānatamadhyā pradakṣiṇāvartayā nābhyā || 11 ||
[ tāmroṣṭhī ] kadalīkāṇḍanibhoruḥ suśroṇī varakukundarā subhagā | suśliṣṭāṅgulipādā bhavati pramadā manuṣyaśca || 12 ||
[ ūrūḥ | manuṣyo vā ] yāvannakṣatramālā vicarati gagane bhūṣayantī iha bhāsā tāvannakṣatrabhūto vicarati saha tairbrahmaṇo'hno'vaśeṣam | kalpādau cakravartī bhavati hi matimāṃstatkṣayāccāpi bhūyaḥ saṃsāre jāyamāno bhavati narapatirbrāhmaṇo vā dhanāḍhyaḥ || 13 ||
mṛgaśīrṣādyāḥ keśavanārāyaṇamādhavāḥ sagovindāḥ | viṣṇumadhusūdanākhyau trivikramo vāmanaścaiva || 14 ||
śrīdharanāmā tasmātsahṛṣīkeśaśca padmanābhaśca | dāmodara ityete māsāḥ proktā yathāsaṃkhyaṃ || 15 ||
māsanāma samupoṣito naro dvādaśīṣu vidhivatprakīrtayan | keśavaṃ samabhipūjya tatpadaṃ yāti yatra nahi janmajaṃ bhayam || 16 ||

Chapter 105: upasaṃhārādhyāyaḥ [upasaṃhāra-adhyāya]

jyotiḥśāstrasamudraṃ pramathya matimandarādriṇātha mayā | lokasya ālokakaraḥ śāstraśaśāṅkaḥ samutkṣiptaḥ || 1 ||
pūrvācāryagranthā notsṛṣṭāḥ kurvatā mayā śāstram | tānavalokyedaṃ ca prayatadhvaṃ kāmataḥ sujanāḥ || 2 ||
atha vā kṛśamapi sujanaḥ prathayati doṣārṇavādguṇaṃ dṛṣṭvā | nīcastadviparītaḥ prakṛtiriyaṃ sādhvasādhūnām || 3 ||
[ bhṛśam ] durjanahutāśataptaṃ kāvyasuvarṇaṃ viśuddhimāyāti | śrāvayitavyaṃ tasmādduṣṭajanasya prayatnena || 4 ||
granthasya yatpracarato'sya vināśameti lekhyādbahuśrutamukhādhigamakrameṇa | yadvā mayā kukṛtamalpamihākṛtaṃ vā kāryaṃ tadatra viduṣā parihṛtya rāgam || 5 ||
dinakaramunigurucaraṇapraṇipātakṛtaprasādamatinedam | śāstramupasaṅgṛhītaṃ namo'stu pūrvapraṇetṛbhyaḥ || 6 ||

Chapter 106: śāstrānukramaṇī [śāstra-anukramaṇī]

śāstropanayaḥ pūrvaṃ sāṃvatsarasūtramarkacāraśca | śaśirāhubhaumabudhagurusitamandaśikhigrahāṇāṃ ca || 1 ||
cāraścāgastyamuneḥ saptarṣīṇāṃ ca kūrmayogaśca | nakṣatrāṇāṃ vyūho grahabhaktirgrahavimardaśca || 2 ||
grahaśaśiyogaḥ samyaggrahavarṣaphalaṃ grahāṇāṃ ca | śṛṅgāṭasaṃsthitānāṃ meghānāṃ garbhalakṣaṇaṃ caiva || 3 ||
dhāraṇavarṣaṇarohiṇivāyavyāṣāḍhabhadrapadayogāḥ | kṣaṇavṛṣṭiḥ kusumalatāḥ sandhyācihnaṃ diśāṃ dāhaḥ || 4 ||
[ bhādrapada ] bhūkampolkāpariveṣalakṣaṇaṃ śakracāpakhapuraṃ ca | pratisūryo nirghātaḥ sasyadravyārghakāṇḍaṃ ca || 5 ||
indradhvajanīrājanakhañjanakotpātavarhi citraṃ ca | puṣyābhiṣekapaṭṭapramāṇamasilakṣaṇaṃ vāstu || 6 ||
[ barhi ] udak ārgalamārāmikamamarālayalakṣaṇaṃ kuliśalepaḥ | pratimā vanapraveśaḥ surabhavanānāṃ pratiṣṭhā ca || 7 ||
[ udag ] cihnaṃ gavāmatha śunāṃ kukkuṭakūrmājapuruṣacihnaṃ ca | pañcamanuṣyavibhāgaḥ strīcihnaṃ vastravicchedaḥ || 8 ||
cāmaradaṇḍaparīkṣā strīstotraṃ cāpi subhagakaraṇaṃ ca | kāndarpikānulepanapuṃstrikādhyāyaśayanavidhiḥ || 9 ||
vajraparīkṣā mauktikalakṣaṇamatha padmarāgamarakatayoḥ | dīpasya lakṣaṇaṃ dantadhāvanaṃ śākunaṃ miśram || 10 ||
antaracakraṃ virutaṃ śvaceṣṭitaṃ virutamatha śivāyāśca | caritaṃ mṛgāśvakariṇāṃ vāyasavidyottaraṃ ca tataḥ || 11 ||
pāko nakṣatraguṇāstithikaraṇaguṇāḥ sadhiṣṇyajanmaguṇāḥ | gocaramatha grahāṇāṃ kathito nakṣatrapuruṣaśca || 12 ||
[ gocarastathā ] śatamidamadhyāyānāmanuparipāṭikramādanukrāntam | atra ślokasahasrāṇyābaddhānyūnacatvāri || 13 ||
atraivāntarbhūtaṃ pariśeṣaṃ nigaditaṃ ca yātrāyām | bahvāścaryaṃ jātakamuktaṃ karaṇaṃ ca bahucodyam || 14 ||

